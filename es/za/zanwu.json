{"title": "La Chiesa nel mondo per sconfiggere il coronavirus - Vatican News", "author": null, "url": "https://www.vaticannews.va/it/mondo/news/2020-03/in-prima-linea-nel-mondo-fede-coronavirus-papa-francesco.html", "hostname": "vaticannews.va", "description": "La Chiesa nel mondo per sconfiggere il coronavirus", "sitename": "Vatican News", "date": "2020-03-27", "id": null, "license": null, "body": null, "comments": "", "commentsbody": null, "raw_text": null, "text": "Il conforto della Chiesa all'umanit\u00e0 sofferente\n[https://www.vaticannews.va/it/mondo/news/2020-07/il-conforto-della-chiesa-all-umanita-sofferente.html](https://www.vaticannews.va/it/mondo/news/2020-07/il-conforto-della-chiesa-all-umanita-sofferente.html)\n12 aprile - FRANCIA Tentato incendio contro la moschea di Nantes e scritte anti-musulmane a Rennes. La solidariet\u00e0 dei vescovi\nLa Conferenza episcopale francese (Cef) esprime solidariet\u00e0 ai musulmani di Francia in seguito a un incendio doloso, gioved\u00ec sera, contro la moschea di Nantes e dopo il ritrovamento domenica di scritte ingiuriose contro l\u2019islam e i musulmani sui muri di un centro culturale islamico a Rennes, sempre in Bretagna. A Nantes le fiamme hanno danneggiato l\u2019ingresso della moschea, mentre l\u2019interno dell\u2019edificio non ha subito ulteriori danni. Secondo i primi elementi dell'indagine, l'incendio sarebbe partito da tre cassonetti pieni di scatole di cartone e posizionati proprio davanti al portone che ha preso fuoco, spento dai pompieri chiamati da un passante. a detta di alcuni testimoni, sul posto c'erano taniche di benzina. Ieri mattina, invece, alcuni fedeli musulmani hanno ritrovato alcune scritte offensive sulle mura del Centre Avicenne di Rennes, compresi anche ingiurie contro il Profeta Maometto. I due episodi, dei quali si sta occupando la magistratura, hanno suscitato viva indignazione nella comunit\u00e0 musulmana francese che si appresta a celebrare il mese del Ramadan. Alla condanna espressa dalle autorit\u00e0 francesi, si sono uniti anche i vescovi. In una\n[nota](https://eglise.catholique.fr/espace-presse/communiques-de-presse/514982-la-conference-des-eveque-de-france-soutient-la-communaute-musulmane/) la Cef ricorda che si tratta dell\u2019ultima di una serie di ingiurie e minacce rivolti in questi ultimi tempi contro esponenti della comunit\u00e0 musulmana che, afferma, \u201csono motivo di profonda tristezza e rabbia per tutti i francesi\u201d. La Conferenza episcopale francese \u2013 prosegue la nota \u2013 esprime la sua solidariet\u00e0 ai musulmani del nostro Paese, soprattutto in vista del mese del Ramadan\u201d con l\u2019augurio \u201cche i nostri connazionali musulmani possano vivere questo mese di digiuno, preghiera e carit\u00e0 in pace e fraternit\u00e0\u201d. I presuli invitano quindi ai cattolici di Francia ad esprimere la loro vicinanza e incoraggiamento alle comunit\u00e0 musulmane nei loro quartieri. L'aumento degli episodi di islamofobia si inserisce nel contesto del vivace dibattito in Francia sulla controversa Legge sulla separazione voluta dal Presidente Emmanuel Macron per rafforzare il rispetto dei principi della Repubblica contro ogni forma di settarismo e fondamentalismo. La legge, attualmente all\u2019esame del Senato, viene criticata in particolare dalla comunit\u00e0 musulmana che si considera presa di mira dal provvedimento. (LZ)\n12 aprile - QUEBEC Vescovi: pregare e agire contro la violenza sulle donne\nTra febbraio e marzo, in Quebec, sette donne sono state uccise dai loro coniugi o partner, il che porta a 14 i femminicidi perpetrati in totale dall\u2019inizio della pandemia da Covid-19: parte da questo dato il comunicato diffuso, nei giorni scorsi, dalla Conferenza episcopale del Quebec, attraverso il Consiglio Chiesa e societ\u00e0. \u201cAnche una sola vittima \u00e8 una vittima di troppo \u2013\n[si legge nella nota](https://evequescatholiques.quebec/sn_uploads/fck/20210329_CES_RRDCF_Communique_feminicides_1.pdf) \u2013 Come persone di fede, uniamo le nostre voci a quelle delle organizzazioni che agiscono contro la violenza coniugale, per chiedere al governo nazionale di agire, attuando le 190 raccomandazioni contenute nel Rapporto \u2018Ricostruire la fiducia\u2019 e finanziandone adeguatamente l\u2019implementazione\u201d. Presentato ufficialmente il 15 dicembre 2020, tale Rapporto \u00e8 stato redatto, in circa due anni di lavoro, dal Comitato di 21 esperti sul sostegno alle vittime di violenza sessuale e domestica, incaricato dall\u2019esecutivo a marzo 2019. Il suo obiettivo \u00e8 quello di delineare le questioni da considerare per mettere in atto nuove misure e offrire servizi pi\u00f9 efficaci nel sistema giudiziario per le vittime di simili atti violenti. \u201cCrediamo che sia possibile \u2013 scrivono i vescovi \u2013 trasformare la situazione attuale affinch\u00e9 cessi la violenza sulle donne ed esse siano credute e protette, insieme ai loro bambini\u201d. Centrale anche il richiamo dei presuli al fatto che \u201cle donne abbiano accesso alle risorse di cui hanno bisogno\u201d, e gli uomini violenti \u201csiano sostenuti da servizi mirati per prevenire le aggressioni e ridurre il rischio di recidiva\u201d. L\u2019esempio da seguire, evidenziano ancora i vescovi del Quebec, \u00e8 quello di Ges\u00f9, Colui che \u201cha dato dignit\u00e0 alle donne emarginate del suo tempo ed ha insegnato che l\u2019amore per il prossimo conta di pi\u00f9\u201d di tutto il resto. La sua Resurrezione, inoltre, \u201cnutre la speranza di fronte alla violenza e al male presenti nel mondo\u201d. Da ricordare che la nota episcopale \u00e8 stata accompagnata da alcune iniziative specifiche: ad esempio, il 31 marzo le chiese del Quebec hanno suonato le campane per commemorare le donne vittime di violenza; il 2 aprile, Venerd\u00ec Santo, durante la Via Crucis, le comunit\u00e0 hanno recitato un\u2019intenzione di preghiera particolare: \u201cAi piedi della Croce, preghiamo per le donne e le ragazze della nostra societ\u00e0 che hanno sperimentato umiliazioni, pestaggi e violenze fino alla loro morte. Hanno portato la croce come Ges\u00f9. Denunciamo tutti gli abusi, compresi quelli commessi all'interno della Chiesa. Preghiamo affinch\u00e9 la nostra Chiesa e la nostra societ\u00e0 siano un modello di protezione, prevenzione e pace\u201d. La speciale orazione si \u00e8 soffermata anche sul dramma delle donne aborigene: \u201cMolte di loro sono scomparse o sono state assassinate \u2013 \u00e8 stato ricordato \u2013 Altre sperimentano la violenza e la discriminazione, ad esempio nel settore delle cure mediche\u201d. Per questo, si \u00e8 chiesto di favorire \u201cl\u2019ascolto, il dialogo e l\u2019eliminazione del razzismo\u201d. Infine, un pensiero \u00e8 andato a tutte \u201cle vittime della tratta, delle guerre e delle persecuzioni religiose\u201d e si \u00e8 pregato perch\u00e9 \u201cle religioni possano essere uno strumento di pace e di unit\u00e0\u201d. (IP)\n12 aprile - VIETNAM Divina Misericordia. Monsignor Nang invita i fedeli a perdonarsi l\u2019un l\u2019altro, ad aiutare i malati, i disabili e i poveri\nMonsignor Joseph Nguyen Nang, arcivescovo di Ho Chi Minh City, ieri, nella Cattedrale di Notre Dame, ha esortato centinaia di fedeli - riporta UCA News -, in occasione della festa della Divina Misericordia, a perdonarsi l\u2019un l\u2019altro, ad aiutare i malati, le persone disabili e chi vive in povert\u00e0 e in condizioni miserabili. Il presule, ricordando come Santa Faustina abbia invitato i cattolici a venerare l\u2019immagine della Divina Misericordia e a pregare la novena e la Coroncina, ha chiamato i cattolici a partecipare a queste pratiche il gioved\u00ec sera nella cattedrale e ad osservare ogni giorno un minuto di silenzio per i moribondi e i peccatori, alle 3 del pomeriggio, anche senza andare in chiesa. \"Quando ci ammaliamo, dovremmo appellarci a Dio perch\u00e9 ci guarisca, e cercare immediatamente dei medici\", ha affermato l'arcivescovo Nang. Tuttavia, ha continuato, non tutte le volte, quando preghiamo, ci viene concessa la guarigione. \u201cDio \u2013 ha detto - potrebbe lasciarci soffrire per poter essere in comunione con Ges\u00f9 sulla croce e dare il nostro contributo al Piano di Salvezza\". Il presule, dunque, ha ricordato di non dimenticare il mistero della croce e il fatto che Ges\u00f9, il figlio di Dio, abbia dovuto vivere la passione prima della sua risurrezione. \"Non siamo esenti dalla sofferenza\" ha affermato, e ogni atto di venerazione della Divina Misericordia non \u00e8 per guarire \u2013 ha osservato \u2013 ma per commemorare la sofferenza di Ges\u00f9 e chiedere contrizione e conversione per se stessi e per gli altri. Monsignor Nang, mettendo in guardia i fedeli dal credere in miracoli di guarigione, prima che questi siani verificati dalla Chiesa, ha esortato i vietnamiti ad avere fiducia in Dio \u201cche ci offre la pienezza della vita sulla terra e la pienezza della vita dopo la morte\u201d. Sempre ieri, 11 aprile, l'arcivescovo Joseph Nguyen Chi Linh ha benedetto una grande statua della Divina Misericordia e una cappella di adorazione eucaristica nel complesso della chiesa di Phu Hanh. (AP)\n12 aprile - FILIPPINE La diocesi di Kalookan crea un Ufficio per la Pastorale della salute in ogni parrocchia\nMonsignor Pablo Virgilio David, vescovo di Kalookan \u2013 si legge sulla pagina web dell\u2019Episcopato -, ha chiesto ad ogni parrocchia della sua diocesi di istituire un Ufficio per la Pastorale della salute, per sostenere non solo il benessere spirituale ma anche quello fisico dei fedeli, nel contesto della pandemia di Covid-19. Per rispondere all\u2019emergenza sanitaria generata dalla diffusione della pandemia di coronavirus nel Paese, il presule ha invitato le 31 parrocchie e 15 stazioni di missione, nelle citt\u00e0 di Navotas, Malabon e Kalookan, ad organizzare i propri volontari e partner, in collaborazione con le agenzie governative locali interessate, per aiutare a monitorare le persone affette da Covid-19 e fornire loro pacchi contenenti medicine e vitamine, nonch\u00e9 rosari e preghiere. \"Vogliamo far sentire loro che sono assistiti - ha detto il presule -, non solo spiritualmente ma anche fisicamente, psicologicamente ed emotivamente\". (AP)\n12 aprile - INDONESIA Nuovo terremoto nella Giava Orientale. La Chiesa mette in moto la macchina della solidariet\u00e0\n\u00c8 di almeno 8 morti e 39 feriti, il bilancio del violento terremoto che ha colpito il 10 aprile la provincia indonesiana della Giava Orientale a neanche una settimana dal ciclone tropicale Seroja. Il sisma di magnitudo 6,1 della scala Richter con epicentro a 96 chilometri a sud di Kepanjen, capoluogo della reggenza di Malang, ha causato anche danni significativi a oltre un migliaio di abitazioni e edifici, compresi luoghi di culto. Sul posto si sono recati il governatore della provincia insieme ai responsabili della Protezione civile indonesiana, la National Disaster Mitigation Agency (Bnpb), per fare una prima stima dei danni e organizzare gli aiuti. Intanto si \u00e8 messa in moto la macchina della solidariet\u00e0 della Chiesa indonesiana attraverso la Caritas locale (Karina). \u201cUn team della diocesi di Malang sta raccogliendo informazioni dalle parrocchie e dalle stazioni missionarie situate nelle zone colpite. Il team ha raccolto foto e video e sta lavorando con la Caritas Indonesia \", ha detto all\u2019agenzia\n[Ucanews](https://www.ucanews.com/news/strong-earthquake-rocks-east-java-in-indonesia/92067) padre Fredy Rante Taruk, direttore esecutivo della Caritas. Il coordinatore del team , il carmelitano Marco Pantja Anugrah Putraha, riferisce che i tetti di due chiese di una stazione missionaria locale sono stati danneggiati, mentre i muri di diverse altre chiese hanno crepe: \"Stiamo ancora aspettando aggiornamenti dai sacerdoti. Ci stiamo coordinando con le parrocchie e le stazioni missionarie, nonch\u00e9 con le agenzie locali della protezione civile\", spiega. \u201cDistribuiremo aiuti quando e dove necessario\u201d. Il nuovo terremoto avviene a quasi tre mesi da quello di magnitudo 6,2, del 15 gennaio scorso, che ha scosso la provincia di Sulawesi Occidentale, uccidendo quasi 100 persone con ingenti danni materiali, e a neanche una settimana dalle alluvioni che il 4 aprile scorso hanno travolto le regioni centrali del Paese insieme alla parte occidentale di Timor Est causando pi\u00f9 di 130 morti, decine di dispersi e migliaia di sfollati. Il tutto mentre resta alta l\u2019allerta nel Paese per l\u2019emergenza Covid-19, anche se negli ultimi giorni la curva dei contagi si sta lentamente abbassando. (LZ)\n12 aprile - SCOZIA Elezioni parlamentari. Vescovi: \u201cMettere al centro del discorso politico la vita umana e l'inviolabile dignit\u00e0 della persona umana\"\nI vescovi scozzesi, in vista delle elezioni parlamentari, che si terranno il prossimo 6 maggio, hanno pubblicato ieri, sulla loro pagina web, una lettera pastorale, nella quale hanno chiesto ai cattolici di prendere in considerazione alcune questioni chiave al momento della scelta dei loro candidati: inizio e fine vita; famiglia e lavoro; povert\u00e0, traffico di esseri umani e schiavit\u00f9 moderna; ambiente; libert\u00e0 di parola, di espressione, di pensiero, di coscienza e religione; e scuole cattoliche. Pregando tutti di fare la propria parte \u201cnel mettere al centro del discorso politico scozzese la vita umana e l'inviolabile dignit\u00e0 della persona umana\u201d, i presuli hanno ricordato il dovere di ogni cattolico, \u201cun dovere sia di fede che di cittadinanza\u201d, e cio\u00e8 quello di \u201ccondividere il Vangelo e aiutare a formare la coscienza pubblica su questioni morali fondamentali\u201d. Dovere dei parlamentari dovrebbe essere, innanzitutto, quello di \u201csostenere il pi\u00f9 basilare e fondamentale diritto umano alla vita\u201d in ogni sua fase, dall\u2019inizio alla sua fine, hanno sottolineato i vescovi. In merito, dunque, al tentativo di legalizzare il suicidio assistito in Scozia, essi hanno messo in evidenza come \u201clegalizzare il suicidio assistito o l'eutanasia suggerisca che alcune vite non siano degne di essere vissute, contrariamente alla convinzione cristiana che ogni vita ha pari dignit\u00e0 e valore\u201d. Non si mostra compassione ai malati e ai pazienti in fin di vita, hanno precisato, \u201ccon il suicidio assistito o l'eutanasia, ma assicurando il sostegno attraverso una politica attenta e premurosa\u201d, investendo anche nelle cure palliative. Sottolineando poi che \u201cla societ\u00e0 si basa sull'elemento costitutivo della famiglia per esistere e prosperare\u201d, i presuli hanno osservato che \u201cil governo dovrebbe rispondere a questa realt\u00e0 con politiche che creino vantaggi economici e fiscali per le famiglie con bambini\u201d. Soprattutto in questo tempo di pandemia, in cui imprese e persone hanno bisogno di sostegno, \u201clo Stato ha il dovere \u2013 hanno continuato - di sostenere le attivit\u00e0 commerciali creando condizioni che garantiscano opportunit\u00e0 di lavoro\u201d. Poich\u00e9 la povert\u00e0 colpisce ancora troppe persone in Scozia \u2013 colpisce addirittura il 24% dei bambini \u2013 \u201cabbiamo bisogno di rappresentanti eletti che esercitino un'opzione preferenziale per i poveri, che siano disposti a dare priorit\u00e0 ai loro bisogni e a rispettare la loro dignit\u00e0 umana\u201d hanno scritto, nonch\u00e9 della loro colloborazione con la comunit\u00e0 internazionale \u201cper adottare una strategia ancora pi\u00f9 efficace contro il traffico di esseri umani e la schiavit\u00f9 moderna\u201d, che faccia in modo che le persone non siano pi\u00f9 usate \u201ccome mezzi per un fine, e la loro dignit\u00e0 inviolabile sia sempre rispettata\u201d. Ricordando che, a novembre, Glasgow ospiter\u00e0 la 26.ma Conferenza delle Parti sul cambiamento climatico delle Nazioni Unite (COP26) , i vescovi hanno esortato i cattolici ad \"ascoltare il grido della terra e il grido dei poveri\", aderendo all\u2019appello di Papa Francesco, e ad unirsi \u201cper ricostruire la nostra Casa comune senza lasciare indietro nessuno\u201d. Essi hanno invitato la Scozia a rafforzare \u201cil suo impegno a diventare un Paese a zero emissioni di carbonio\u201d e ad \u201cessere un Paese tollerante, aperto e diversificato\u201d, in cui si sia \u201cliberi di discutere e dibattere le idee, anche quelle che sono considerate controverse da alcuni\u201d. \u201cIl governo \u2013 hanno dichiarato - non deve sconfinare nel regno delle restrizioni ingiuste della libert\u00e0 di parola, della libera espressione e della libert\u00e0 di pensiero, coscienza e religione\u201d. Infine, sottolineando il dovere dei parlamentari di continuare \u201ca sostenere un sistema educativo statale aperto e differenziato che includa le scuole cattoliche\u201d, i presuli hanno concluso, auspicando che il dibattito elettorale tra i candidati si svolga in maniera educata e rispettosa. (AP)\n12 aprile VATICANO \u2013 Musei Vaticani. Jatta: anche il 2021 nel segno di Raffaello se la pandemia lo consentir\u00e0\nProseguono anche per il 2021 le celebrazioni dei Musei Vaticani per il V centenario della morte di Raffaello Sanzio. Questo pomeriggio la Direttrice Barbara Jatta ne parler\u00e0 durante l\u2019incontro gratuito online intitolato \u201cL\u2019ospite inatteso\u201d e organizzato dal Museo Diocesano di Milano sulla piattaforma\n[zoom](https://chiostrisanteustorgio.it/lospite-inatteso-incontri-online-gratuiti/) per rimanere in contatto con il pubblico in tempi di pandemia. \u201cNonostante le limitazioni imposte dal covid \u2013 spiega Barbara Jatta a Vatican News \u2013 lo scorso anno importanti iniziative, anche in presenza, hanno avuto luogo ai Musei Vaticani\u201d: \u00e8 il caso dell\u2019esposizione degli arazzi raffaelleschi in Cappella Sistina durante l\u2019ultima settimana del febbraio 2020, o della riapertura e riallestimento con nuova illuminazione della sala ottava della Pinacoteca Vaticana con gli arazzi restaurati e le tre pale identitarie delle tre fasi dell\u2019attivit\u00e0 di Raffaello\u201d. I dipinti in questione sono stati dotati delle cornici antiche che \u2013 precisa Barbara Jatta \u2013 \u201cabbiamo ritrovato\u201d. Ai Musei Vaticani anche l\u2019anno in corso si svolger\u00e0 nel segno di Raffaello: \u201cse la pandemia ce lo permetter\u00e0 \u2013 continua la Direttrice delle gallerie pontificie \u2013 abbiamo in animo di realizzare il convegno internazionale di studi che dovevamo svolgere ad aprile 2020: \u00e8 previsto per settembre 2021, vedremo se in presenza o a distanza\u201d. Le novit\u00e0 non finiscono qui, ma restano ancora un segreto: \u201cle racconteremo in seguito\u201d. L\u2019attivit\u00e0 dei Musei Vaticani quindi non ha conosciuto sosta anche durante la pandemia con un\u2019implementazione del settore digitale, importanti restauri come quello della Sala di Costantino, ovvero la quarta \u201cStanza\u201d di Raffaello in Vaticano. \u201cQui \u2013 precisa Barbara Jatta - i restauri proseguono sull\u2019ultima parete e a breve li condivideremo\u201d. Nonostante le incertezze legate alle restrizioni imposte dalle misure di contenimento del virus \u201candiamo avanti come tutti - conclude \u2013 con il privilegio di una popolazione lavorativa vaticana tutta vaccinata che ci permette di lavorare in presenza e in sicurezza\u201d. (PO)\n12 aprile - AUSTRALIA Attuati dalla Chiesa quasi tutti gli indicatori rilevanti per la tutela dei minori\n\u201cLa Conferenza episcopale australiana (Acbc) ha pienamente attuato o sostanzialmente proseguito l\u2019attuazione degli indicatori rilevanti per la tutela dei minori, raggiungendo il 97 per cento di essi\u201d, ovvero \u201c68 su 70\u201d: lo annunciano i vescovi,\n[in una nota diffusa oggi, 12 aprile](https://www.catholic.org.au/acbc-media/media-centre/media-releases-new/2315-bishops-conference-receives-strong-result-in-safeguarding-audit/file), dopo la pubblicazione di un\u2019apposita analisi di monitoraggio e revisione delle politiche e delle procedure esistenti nel settore. \u201cIl processo di verifica \u2013 spiega Trudy Dantis, Comitato per episcopale per la tutela dei minori \u2013 ha aiutato l'organizzazione e il rafforzamento degli strumenti gi\u00e0 in vigore\u201d, dimostrando quindi \u201cl\u2019approccio proattivo\u201d dell\u2019Acbc in questo ambito. Dantis evidenzia anche l\u2019esistenza di \u201cmolti gruppi cattolici le cui attivit\u00e0 non sono dirette a bambini e giovani. Eppure, anche in questo settore la Chiesa ha la responsabilit\u00e0 di prendere decisioni corrette per limitare la possibilit\u00e0 di qualsiasi comportamento che possa danneggiare i minori o altre persone vulnerabili\u201d. Due, invece, le aree per le quali l\u2019analisi raccomanda maggiore attenzione: la partecipazione dei minori ad eventi e il monitoraggio del mondo del web. \u201cQuando l\u2019Acbc patrocina eventi che vedono riuniti i giovani \u2013 sottolinea Dantis \u2013 inevitabilmente deve collaborare con altri organismi cattolici\u201d; per questo, occorrono \u201cpolitiche pi\u00f9 chiare per simili occasioni, soprattutto per quanto riguarda la gestione delle persone a rischio\u201d. Allo stesso modo, la Conferenza episcopale australiana ribadisce il proprio impegno a monitorare come il proprio personale operi nell\u2019ambiente digitale, poich\u00e9 non sempre \u00e8 chiara l\u2019et\u00e0 di coloro che contattano l\u2019Acbc tramite web. Dal suo canto, il presidente dei vescovi, l\u2019Arcivescovo Mark Coleridge, sottolinea che lo scopo finale \u00e8 sempre quello di \u201cmigliorare la sicurezza dei minori attraverso un approccio collaborativo\u201d. \u201cCi saranno ancora carenze che dovranno essere segnalate \u2013 afferma il presule \u2013 ma l\u2019impegno ad affrontare i problemi, una volta identificati, \u00e8 ci\u00f2 che continuer\u00e0 a migliorare costantemente le nostre procedure\u201d. Nello specifico, [l\u2019analisi](https://www.cpsltd.org.au/media/1794/australian-catholic-bishops-conference-final-audit-report.pdf) \u00e8 stata condotta dalla Australian Catholic Safeguarding Ltd (Acsl), societ\u00e0 a responsabilit\u00e0 limitata fondata nel dicembre 2020 ed afferente, tra gli altri, alla stessa Acbc ed ai Religiosi australiani. Impegnata nella promozione di una cultura della sicurezza e della cura dei minori in tutta la Chiesa nazionale, l\u2019Acsl fornisce servizi utili all\u2019attuazione dei cos\u00ec detti \u201cNcss\u201d, ovvero gli Standard nazionali cattolici per la salvaguardia dei bambini e degli adulti vulnerabili, pensati per costruire una cultura di responsabilit\u00e0 condivisa sulla base di politiche, pratiche e codici univoci che prevengano, individuino e rispondano in modo appropriato ai casi di abuso potenziali o effettivi. A parte, dunque, la partecipazione dei minori ad eventi e il monitoraggio del mondo del web che richiedono una maggiore implementazione, l\u2019Acsl evidenzia che i vescovi australiani hanno raggiunto tutti gli altri standard previsti, quali ad esempio la promozione di una cultura della salvaguardia dei minori; un\u2019appropriata gestione delle risorse umane e delle procedure per i reclami e una formazione permanente per il personale del settore, pur dovendo ancora migliorare la \u201ce-safety\u201d, ovvero la sicurezza del mondo digitale. (IP)\nVNS \u2013 PAKISTAN Monsignor Travas si insedia come nuovo arcivescovo di Karachi: \u201cLa mia missione \u00e8 realizzare la comunione con uno spirito di squadra\u201d\n(VNS), 12apr21 - Il nuovo arcivescovo di Karachi, monsignor Benny Mario Travas ha preso canonicamente possesso dell\u2019arcidiocesi domenica, 11 aprile. Il presule, finora vescovo di Multan, \u00e8 stato nominato alla guida dell\u2019arcidiocesi da Papa Francesco lo scorso febbraio. A concelebrare il rito della presa di possesso canonico nella Cattedrale di San Patrizio \u2013 riporta l\u2019agenzia\n[Ucanews](https://www.ucanews.com/news/new-archbishop-of-karachi-puts-emphasis-on-teamwork/92071) - c\u2019erano il nunzio apostolico in Pakistan, monsignor Christophe Zakhia El-Kassis, e il cardinale Joseph Coutts, suo predecessore alla guida dell\u2019arcidiocesi. Tra i concelebranti anche monsignor Joseph Arshad, vescovo di Islamabad-Rawalpindi, l'arcivescovo di Lahore Sebastian Francis Shaw OFM, monsignor Indrias Rehmat di Faisalabad, monsignor Khalid Rehmat di Quetta e monsignor Evarist Pinto, arcivescovo emerito di Karachi. Monsignor Travas ha ringraziato Papa Francesco per la nomina. \u201cL'umilt\u00e0 e l'amore del Santo Padre per chi vive nelle periferie e, in particolare, il richiamo ai pastori a vivere con l'odore delle pecore saranno sempre il principio guida nel mio ministero episcopale\u201d ha assicurato il presule affidando la sua nuova missione alla Vergine Maria , \u201cmodello \u2013 ha detto - di umilt\u00e0 e fedelt\u00e0 alla volont\u00e0 di Dio\u201d. Il nuovo arcivescovo di Karachi ha anche sottolineato che il successo di questa missione dipender\u00e0 molto dal lavoro di squadra: \u201cPrometto che cercher\u00f2 di essere un buon pastore per tutti voi e mi sforzer\u00f2 di sradicare le divisioni e realizzare la \u2018Comunione\u2019 che ho scelto come motto episcopale\", ha detto, ricordando i suoi sette anni di ministero nella diocesi di Multan . \u201cL\u00ec ho imparato riconoscere le ferite, a non nasconderle\u201d e anzi \u201cad amarle. A Multan, questa \u00e8 stata la mia pi\u00f9 grande sfida: amare le ferite. La Divina Misericordia ci insegna proprio questo: che nonostante gli errori e le ferite che provochiamo, Dio ci ama ancora, Dio mostra ancora la sua misericordia, Dio ci dice: \u2018ti do ancora una possibilit\u00e0\u2019\u201d. Proprio per curare la ferite - ha sottolineato \u2013 \u00e8 importante \u201cil lavoro di squadra, pregare insieme, perdonare, trattare tutte le persone con rispetto e uguaglianza, fare del bene a tutti, specialmente a chi \u00e8 contro di te\u201d. Congedandosi dai fedeli il cardinale Coutts, da parte sua, ha voluto esprimere gratitudine ai sacerdoti, religiosi e religiose e fedeli laici dell\u2019arcidiocesi: \u201cHo lavorato a Karachi per nove anni. Ho fatto tutto quello che potevo. Non sarebbe stato possibile fare quanto ho fatto se i miei preti, suore e laici non avessero collaborato\u201d, ha affermato l\u2019ormai arcivescovo emerito, che ha concluso invitando i fedeli a pregare per il ministero del suo successore. 55 anni il prossimo novembre e originario di Karachi, monsignor Benny Mario Travas \u00e8 stato ordinato sacerdote e incardinato nell\u2019arcidiocesi il 7 dicembre 1990, dopo avere studiato al Seminario Minore e Maggiore della citt\u00e0. Conseguita la Licenza in Diritto Canonico presso la Pontificia Universit\u00e0 Urbaniana nel 1997, ha svolto l\u2019ufficio di Vicario Generale di Karachi e, nel contempo, di quello di Rettore del Seminario Minore S. Pio X della medesima arcidiocesi, nonch\u00e9 di docente al National Catholic Institute of Theology di Karachi. \u00c8 stato anche Giudice del Tribunale ecclesiastico locale e Membro del Collegio dei consultori e del Consiglio presbiterale. Ha guidato la diocesi Multan dal 29 maggio 2015, dopo aver svolto per 9 mesi l\u2019incarico di amministratore Apostolico della diocesi. (LZ)\n12 aprile - PORTOGALLO I cardinali Tolentino de Mendon\u00e7a, Hollerich e da Rocha guideranno i pellegrinaggi degli anniversari di Fatima\nSaranno tre cardinali a presiedere quest\u2019anno a Fatima, in Portogallo, i principali pellegrinaggi internazionali di maggio, agosto e ottobre che saranno incentrati sul tema dell\u2019anno pastorale \u201cLodate il Signore, che rialza i deboli\u201d. Lo rende noto il portale del Santuario mariano. Il cardinale Jos\u00e9 Tolentino de Mendon\u00e7a, portoghese, archivista e bibliotecario di Santa Romana Chiesa - per la prima a volta a Fatima da quando ha ricevuto la porpora, il 5 ottobre del 2019 - rievocher\u00e0 la\n[prima apparizione](https://www.fatima.pt/pt/pages/narrativa-das-aparicoes) della Vergine alla Cova da Iria. L\u2019arcivescovo di Lussemburgo, e presidente della Commissione delle Conferenze Episcopali della Comunit\u00e0 Europea (Comece), il cardinale Jean-Claude Hollerich, guider\u00e0 invece il pellegrinaggio di agosto che ricorda la [quarta apparizione](https://www.fatima.pt/pt/pages/narrativa-das-aparicoes) della Madonna ai tre pastorelli Lucia, Francesco e Giacinta, a Valinhos, il 19 agosto 1917, noto anche come Pellegrinaggio degli emigranti. Il porporato ha uno stretto legame con la comunit\u00e0 cattolica portoghese, si trovava infatti in vacanza in Portogallo quando l\u20191 settembre 2019 il Papa annunci\u00f2 che avrebbe tenuto un concistoro per la creazione di 13 nuovi cardinali il 5 ottobre successivo, menzionandolo fra questi. Infine, ad ottobre il cardinale S\u00e9rgio da Rocha, arcivescovo di Salvador da Bahia, presieder\u00e0 l\u2019ultima grande festa all\u2019aperto a Fatima, evocando la [sesta e ultima apparizione](https://www.fatima.pt/pt/pages/narrativa-das-aparicoes) alla Cova da Iria. I pellegrinaggi degli anniversari di Fatima si inseriscono nella dinamica del triennio del Santuario pensato in preparazione della Giornata Mondiale della Giovent\u00f9 prevista per il 2023 a Lisbona. (TC)\n12 aprile - EUROPA 20.mo anniversario Carta Ecumenica. Ccee e Cec: operare insieme per un mondo giusto e pacifico\nIl 22 aprile 2001 veniva firmata, a Strasburgo, la \u201cCarta Ecumenica\u201d, ovvero \u201cLe linee guida per la crescente cooperazione tra le Chiese in Europa\u201d, un documento fondamentale che mira a preservare e sviluppare la fratellanza tra le Chiese europee. A vent\u2019anni di distanza da quell\u2019evento, il Cardinale Angelo Bagnasco, presidente del Consiglio delle Conferenze episcopali d\u2019Europa (Ccee), e il Rev. Christian Krieger, presidente della Conferenza delle Chiese europee (Cec), hanno diffuso una dichiarazione congiunta in cui rendono grazie a Dio \u201cper la pace che abbiamo sperimentato e per le conquiste del movimento ecumenico globale\u201d, tra cui \u201ci matrimoni interconfessionali\u201d, il raggiungimento di \u201cdiversi accordi teologici\u201d, nonch\u00e9 la fioritura di \u201cnumerose iniziative interreligiose\u201d. \u201cLe Chiese hanno rafforzato il loro lavoro verso un mondo giusto e pacifico \u2013 si legge nel testo - non da ultimo a causa del crescente movimento di persone da altri continenti, e hanno aumentato i loro sforzi per la cura del Creato\u201d. La Carta Ecumenica ha quindi \u201ccontribuito e dato nuovo vigore a tutta questa crescita e trasformazione\u201d. Tuttavia, Ccee e Cec mettono in luce che la societ\u00e0 e le Chiese attuali \u201ccontinuano a essere sfidate da tutti i tipi di divisione, vecchie e nuove, che hanno bisogno di guarigione, mentre le disuguaglianze sociali ed economiche richiedono la trasformazione dei nostri atteggiamenti e delle nostre strutture\u201d, cos\u00ec come \u201cle continue minacce alla democrazia e all'ambiente naturale richiedono una rinnovata attenzione alla totalit\u00e0 della vita\u201d. La dichiarazione congiunta non dimentica, poi, che \u201cla ricomparsa di conflitti armati e attacchi terroristici in alcune parti del continente negli ultimi anni richiede pentimento, perdono e giustizia\u201d. Tutti questi fattori, insieme alla \u201cpandemia da Covid-19\u201d, sfidano le Chiese a \u201cridefinire il loro ministero\u201d, \u201cin spirito di unit\u00e0\u201d, riaffermando l\u2019impegno a \u201ctestimoniare Cristo come nostro Salvatore\u201d. \u201cSiamo consapevoli che l'unit\u00e0 dei cristiani non \u00e8 solo il risultato dei nostri sforzi umani \u2013 si legge ancora nella dichiarazione congiunta - Allo stesso tempo questa unit\u00e0, per la quale Ges\u00f9 ha pregato e sofferto, deve essere percepibile in questo mondo\u201d. Di qui, l\u2019invito del Ccee e del Cec a \u201crafforzare la comunione ecclesiale attraverso la preghiera e l\u2019azione comuni, offrendo al contempo il nostro servizio al mondo per la promozione della giustizia e della pace\u201d. Per celebrare il ventennale della \u201cCarta ecumenica\u201d, il 22 aprile, dalle 19.00 alle 20.30, si terr\u00e0 un momento ecumenico on line, dal titolo \u201cSiate allegri nella speranza, pazienti nella sofferenza, perseveranti nella preghiera\u201d ispirato al versetto della Lettera ai Romani 12.12. Per partecipare all\u2019evento \u00e8 necessario iscriversi al seguente link:\n[https://zoom.us/webinar/register/WN__lClRISEQW2ofhF2ufA0aA](https://zoom.us/webinar/register/WN__lClRISEQW2ofhF2ufA0aA) Si potr\u00e0 seguire il Livestream su YouTube al seguente link: [https://www.youtube.com/channel/UCmNjQop8IRofn3WO4mIDLzg](https://www.youtube.com/channel/UCmNjQop8IRofn3WO4mIDLzg). Un apposito sussidio verr\u00e0 pubblicato prossimamente in formato elettronico e in diverse lingue. Firmata dal Cardinale Miloslav Vlk e dal Metropolita Jeremias, all\u2019epoca presidenti rispettivamente del Ccee e dalla Cec, la \u201cCarta ecumenica\u201d presenta dodici propositi: rispondere alla chiamata all'unit\u00e0 della fede; annunciare insieme il Vangelo; andare l'uno incontro all'altro; operare insieme; pregare insieme; proseguire i dialoghi; contribuire a plasmare l'Europa; riconciliare popoli e culture; salvaguardare il Creato; approfondire la comunione con l'Ebraismo; curare le relazioni con l'Islam; e infine praticare l'incontro con altre religioni e visioni del mondo. Ad ognuno di questi propositi corrispondono diversi impegni della Chiese, tra cui: difendere i diritti delle minoranze; tutelare i valori fondamentali contro ogni tipo di attacco; resistere ai tentativi di strumentalizzare la religione e la Chiesa a fini etnici o nazionalistici, ricercando una soluzione nonviolenta dei conflitti; migliorare e a rafforzare la condizione e la parit\u00e0 di diritti delle donne in tutte le sfere della vita e a promuovere la giusta comunione tra donne e uomini in seno alla Chiesa e alla societ\u00e0; sviluppare uno stile di vita responsabile e sostenibile; riconoscere la libert\u00e0 religiosa e di coscienza delle persone e delle comunit\u00e0 ed a fare in modo che esse possano praticare la propria religione o visione del mondo, nel rispetto del diritto vigente; essere aperti al dialogo con tutte le persone di buona volont\u00e0, testimoniando la fede cristiana. (IP)\n12 aprile - FRANCIA Torna alla grotta di Massabielle la preghiera continua dei cappellani di Lourdes per il mondo intero\nDa luned\u00ec scorsa alla grotta del Santuario di Lourdes, in Francia, i cappellani hanno ripreso la\n[preghiera continua](https://www.lourdes-france.org/les-chapelains-de-lourdes-reprennent-la-priere-continue-a-la-grotte/). Come per i precedenti confinamenti, si legge sul sito web del santuario mariano, dalle 8 alle 19.30, si prega in diverse lingue per il mondo intero. Oltre alle Messe, sono previsti il tradizionale appuntamento di mezzogiorno dedicato a Maria - in questo periodo pasquale il Regina Coeli -, la preghiera internazionale sette volte al giorno, l\u2019esposizione del Santissimo Sacramento alle 14.30, la recita del Rosario in inglese, francese, spagnolo e italiano, lodi e vespri e altri momenti. \u00c8 possibile seguire le preghiere on line o attraverso reti televisive collegate, inoltre possono essere presentate intenzioni di preghiera sul [portale del Santuario di Lourdes](https://www.lourdes-france.org/intention-priere/). Compilando un form, le proprie richieste saranno deposte alla grotta di Massabielle. Il Santuario di Lourdes, \u00e8 aperto, nel rispetto delle norme anti-Covid, dalle 7.45 alle 19. (TC)\n12 aprile - PORTOGALLO Legno e plastica riciclata per i Rosari della Gmg 2023\nLa Giornata mondiale della giovent\u00f9 che si celebrer\u00e0 a Lisbona, in Portogallo, nel 2023, guarda con attenzione alla salvaguardia dell\u2019ambiente: per questo, nei giorni scorsi, in vista del mese di maggio, mese mariano per eccellenza, \u00e8 stato presentato\n[il Rosario ufficiale dell\u2019evento](https://www.lisboa2023.org/pt/artigo/um-terco-a-medida-da-jmj-lisboa-2023), preparato secondo criteri ecologici. La coroncina di preghiera, spiegano infatti gli organizzatori, \u201c\u00e8 disponibile in tre diversi modelli e sfida i giovani a dare voce alla spiritualit\u00e0 del popolo portoghese nella sua devozione a Maria\u201d. Nello specifico, sono state progettate due versioni speciali, una in legno e l\u2019altra in plastica riciclata al 100 per cento, entrambi composti dalla Croce della Gmg e dal motto scelto per l\u2019evento, \"Maria si alz\u00f2 e se ne and\u00f2 in fretta\" (Lc 1,39). Sui cinque grani del \u201cPadre Nostro\u201d c'\u00e8 il riferimento \"Gmg Lisbona 2023\" stampato nelle lingue ufficiali (portoghese, spagnolo, inglese, francese e italiano). Il terzo modello del Rosario, invece, \u00e8 quello standard in legno, con la Croce della Gmg. I Rosari sono stati assemblati a mano in una fabbrica di Fatima; per la prima fornitura di quello in plastica, sono stati riciclati circa 175mila tappi di bottiglie. Anche l\u2019imballaggio \u00e8 fatto di cartone riciclato e usa un linguaggio inclusivo \u2013 ovvero il Braille per i non vedenti e i simboli per chi ha difficolt\u00e0 nella lettura \u2013 con lo scopo di rendere la Gmg davvero \u201cun incontro di tutti per tutti\u201d. Il Rosario sar\u00e0 in vendita dal 15 aprile, ma fin da ora si pu\u00f2 prenotare presso i singoli Comitati organizzatori diocesani della Gmg. Il 1.mo maggio, poi, si terr\u00e0 un momento di preghiera on line, in collegamento con tutti i ragazzi portoghesi. Insieme alla coroncina, \u00e8 disponibile anche un opuscolo con \u201cI Misteri del Rosario\u201d, per invitare tutti all\u2019orazione. Scritte alla luce del tema della Gmg, le meditazioni sono presentate come un cammino di preparazione spirituale. Nella versione on line, esse saranno accompagnate da una proposta speciale, intitolata \u201cI Misteri della Gmg\u201d, per sfidare i giovani \u201cad accogliere Ges\u00f9 nella loro vita, a camminare con Lui, seguire le Sue orme, mostrando a tutti la gioia di credere e vivere\u201d. Nel mese di maggio, \u201cI Misteri della Gmg\u201d saranno disponibili sul web anche in versione audio e nella lingua dei segni. \"Come Maria si mise in cammino verso la casa di Elisabetta - scrive il Patriarca di Lisbona, Cardinale Manuel Clemente, nell'introduzione alle meditazioni - anche noi siamo in cammino verso il 2023. Con Maria portiamo Ges\u00f9, che attraverso di noi vuole raggiungere molti. Ecco perch\u00e9 la preghiera del Rosario \u00e8 cos\u00ec importante \". \"In un Paese con una forte tradizione mariana come il Portogallo \u2013 spiega dal suo canto Monsignor Am\u00e9rico Aguiar, vescovo ausiliare di Lisbona e presidente della Fondazione Gmg Lisbona 2023 - il Rosario non poteva non essere uno degli elementi identificativi della Giornata\u201d. \"La preghiera del Rosario \u2013 aggiunge - \u00e8 una delle caratteristiche universali della Gmg. Pertanto, volevamo uno strumento che fosse facile da maneggiare e di grande semplicit\u00e0, ma forte nei propositi di inclusione e sostenibilit\u00e0\". Intanto, i preparativi per la Gmg proseguono anche nelle singole diocesi: quella di Porto, ad esempio, ha lanciato l\u2019iniziativa \u201c [Risvegliarsi per la missione](https://agencia.ecclesia.pt/portal/jmj-2023-juventude-do-porto-propoe-iniciativa-desperta-para-a-missao/)\u201d. Si tratta di un invito rivolto ad ogni ragazzo affinch\u00e9, insieme alla sua famiglia o al suo gruppo di catechismo, analizzi un continente e scelga un simbolo, un\u2019immagine, una foto, qualche curiosit\u00e0 o alcune personalit\u00e0 rilevanti che ne raccontino la storia dal punto di vista cristiano e missionario. Il materiale raccolto deve essere allestito a mo\u2019 di presentazione in forma di testo, video, danza o disegno e verr\u00e0 pubblicata il 23 aprile. L\u2019obiettivo dell\u2019iniziativa, spiegano gli organizzatori, \u00e8 quello di esortare i giovani a \u201cviaggiare idealmente per il mondo e ad aprire il loro cuore alla fraternit\u00e0\u201d. (IP)\n11 aprile - BRASILE \u00c8 iniziata oggi la 58.ma plenaria dei vescovi, la prima in modalit\u00e0 on line a causa della pandemia\nSi \u00e8 aperta questa mattina a Brasilia, nella sede della Conferenza Nazionale dei Vescovi del Brasile (CNBB), la 58.ma Assemblea Generale Ordinaria dei vescovi. La messa di apertura, presieduta dal vescovo ausiliare di Rio de Janeiro e segretario generale della CNBB, monsignor Joel Portella Amado, si \u00e8 svolta nella Cappella di Nostra Signora di Aparecida con una partecipazione limitata, nel rispetto delle misure sanitarie anti-Covid. Fino al 16 aprile, i lavori si svolgeranno in modalit\u00e0 virtuale, attraverso la Piattaforma Zoom. Tema centrale dell\u2019Assemblea \u00e8 il Pilastro della Parola proposto dalle Linee guida generali per l\u2019azione evangelizzatrice della Chiesa in Brasile. I vescovi studieranno anche le 30 materie previste negli statuti sulla vita della Chiesa e l\u2019evangelizzazione nel Paese, analizzando l\u2019attuale situazione socio-politica. Discuteranno, inoltre dell\u2019anno vocazionale previsto per il 2023 e dell\u2019anno in corso dedicato a San Giuseppe e alla Famiglia. Fra gli altri argomenti all\u2019ordine del giorno anche il Fondo Nazionale di Solidariet\u00e0 (FNS) e la pandemia di Covid-19. Oggi viene presentato il rapporto biennale 2019-2020 del presidente della Conferenza episcopale, monsignor Walmor Oliveira de Azevedo, arcivescovo di Belo Horizonte, e si parler\u00e0 dei ministeri concessi alle donne da Papa Francesco. (TC)\n12 aprile - SPAGNA 25 aprile, Giornata vocazioni native. Vescovi: sostenere vocazioni in terre di missione con preghiera e accompagnamento\nIl 25 aprile, IV Domenica di Pasqua nonch\u00e9 Domenica del Buon Pastore, si celebra la 58.ma Giornata mondiale di preghiera per le vocazioni, per la quale Papa Francesco ha diffuso\n[un messaggio](http://www.vatican.va/content/francesco/it/messages/vocations/documents/papa-francesco_20210319_58-messaggio-giornata-mondiale-vocazioni.html) dal titolo \u201cSan Giuseppe: il sogno della vocazione\u201d. In Spagna, la ricorrenza coincide con la Giornata delle vocazioni native, organizzata tra gli altri dalla Conferenza dei vescovi (Cee) e quella dei religiosi (Confer), che quest\u2019anno ha per motto \u201cPer chi sono io?\u201d. Due gli obiettivi dell\u2019iniziativa, [come si legge in un apposito dossier disponibile sul sito della Cee](http://paraquiensoy.com/wp-content/uploads/2021/04/Dosier-JMOVVN2021_.pdf): \u201cDa un lato, risvegliare in tutti i giovani il tema della loro vocazione, dell\u2019aprirsi alla chiamata di Dio per rispondervi con l\u2019essere per gli altri, che sia una famiglia, un lavoro o una consacrazione speciale. Dall\u2019altro, promuovere nella comunit\u00e0 cristiana e nella societ\u00e0 in generale le vocazioni cristiane attraverso la preghiera e l'accompagnamento\u201d. Nello specifico delle vocazioni native, i vescovi iberici spiegano che si tratta di quelle che nascono nelle terre di missione e che spesso hanno difficolt\u00e0 materiali che ne impediscono la maturazione. \u201cQueste vocazioni hanno ricevuto il Vangelo dai missionari che si \u00e8 radicato nelle loro culture per diventare una chiave per il futuro delle loro Chiese locali\u201d, sottolineano i presuli, ed \u00e8 quindi importante celebrare la Giornata a loro dedicata. Quanto al tema scelto per l\u2019evento \u2013 \u201cPer chi sono io?\u201d - la Cee e la Confer sottolineano che \u201csi tratta di una domanda che Papa Francesco invita ogni giovane a porsi, perch\u00e9 il cristiano \u00e8 chiamato ad essere \u2018per Qualcuno\u2019, per Colui che \u00e8 in grado di riempire il suo cuore e la sua vita, cio\u00e8 per Dio\u201d. La vita cristiana, dunque, \u00e8 \u201clo sviluppo di quel dono di s\u00e9\u201d che nessuno deve perdere, sottolineano i vescovi e religiosi spagnoli, auspicando che tutti i giovani che \u201cdesiderano consacrare la loro vita al Padre trovino il coraggio, l\u2019aiuto spirituale, l'accoglienza della comunit\u00e0 e le risorse necessarie per poter realizzare il piano di Dio nella loro vita\u201d. Per questo, \u00e8 necessario \u201cfar s\u00ec che i seminari e i noviziati delle giovani Chiese, dove operano i missionari, possano svolgere il loro compito, contribuendo finanziariamente al loro mantenimento\u201d. La Giornata delle vocazioni native, infatti, \u201ccerca di fare in modo che, nelle terre di missione, non manchino i mezzi umani e materiali per realizzare la vocazione sacerdotale e religiosa dei giovani\u201d. Infine, il sito web della Cee riporta alcuni dati sulle vocazioni in Spagna e nel mondo: attualmente, sono 1.066 i seminaristi maggiori in tutte le diocesi iberiche (62 in meno dell\u2019anno precedente) e 126 (ovvero 2 in pi\u00f9) sono stati ordinati sacerdoti. Nei seminari minori spagnoli, invece, sono presenti 827 seminaristi (l\u2019anno scorso erano 890), dei quali 25 (ovvero 3 in pi\u00f9) sono passati al seminario maggiore. Per quanto riguarda gli istituti religiosi e le societ\u00e0 di vita apostolica, secondo le statistiche dell\u2019ottobre 2020, si contano 37.286 membri: 28.323 religiose da 302 congregazioni; e 8.963 religiosi da 109 congregazioni. Ci\u00f2 significa una diminuzione di 1.402 unit\u00e0 rispetto al 2019. Ma le prospettive sono rosee: si contano, infatti, ulteriori 207 novizi e 90 novizie non inclusi nel conteggio precedente. Altri dati arrivano dalla Cedis, la Conferenza spagnola degli istituti secolari, che riferisce di 2.354 membri (36 in meno rispetto all'inizio del 2020). Ma \u201cin tutti i casi \u2013 conclude il dossier - il loro carisma \u00e8 seguire Cristo e vivere il loro impegno apostolico inserito nel mondo\u201d. (IP)\n12 aprile - GIORDANIA Uno studio rivela che nonostante le chiusure dei luoghi di culto a causa della pandemia, la pratica religiosa non \u00e8 diminuita\nIl confinamento dovuto alla pandemia di Covid-19 non ha avuto, in Giordania, un impatto sulla pratica dei riti religiosi, anzi se ne \u00e8 registrato un aumento, mentre diverse iniziative solidali messe in campo hanno dato vita a nuove forme di volontariato. \u00c8 quanto emerge da uno studio condotto dal Reale Istituto per gli Studi Interreligiosi (Riifs) e dalla Fondazione Friedrich Naumann i cui risultati sono stati illustrati sabato scorso nel corso di un incontro al quale ha preso parte il vicario patriarcale latino per la Giordania monsignor William Shomali. Lo studio, riferisce abouna.org, esamina l\u2019impatto della pandemia di Covid-19 sulla libert\u00e0 di culto e i cambiamenti avvenuti a causa del blocco delle attivit\u00e0, evidenziando che la chiusura dei luoghi di culto \u00e8 stata disposta per preservare la salute e la sicurezza della popolazione e che il governo giordano ha voluto cos\u00ec proteggere il bene pubblico e la salute dei cittadini, senza porsi in contraddizione con la costituzione, nonostante alcune difficolt\u00e0. I dati raccolti confermano che la maggior parte dei cittadini \u00e8 stata colpita dalla decisione di chiudere i luoghi di culto, sia a livello spirituale che psicologico, e che le chiusure hanno avuto conseguenze sociali ed economiche. Diverse associazioni religiose, per questo, hanno cercato di mitigare gli effetti economici della pandemia e i sacerdoti hanno lanciato raccolte fondi e sensibilizzato l\u2019opinione pubblica attraverso omelie e preghiere, anche per esortare le persone a liberarsi dalla paura e dalla tensione nei momenti pi\u00f9 difficili. Lo studio, dal titolo \u201cLa libert\u00e0 di culto in Giordania durante la pandemia Covid-19\u201d, evidenzia, inoltre, che occorre prestare maggiore attenzione alla salute mentale e aumentare il coordinamento tra governo, organismi decisori, organizzazioni della societ\u00e0 civile, sacerdoti, giornalisti ed esperti di varie discipline, al fine di condividere le informazioni sull\u2019epidemia per intensificare gli sforzi nell\u2019affrontarla. Infine la ricerca raccomanda di promuovere la cooperazione con l\u2019Organizzazione mondiale della sanit\u00e0, di aumentare la collaborazione con le confessioni religiose per diffondere concetti sulla pluralit\u00e0, l\u2019accettazione dell\u2019altro e per sensibilizzare sull\u2019importanza della vita comune. (TC)\n12 aprile - POLONIA Settimana della Misericordia. Vescovi: siamo tutti chiamati ad essere misericordiosi\nGuardare al prossimo, ai suoi bisogni e soprattutto \u201calle sue carenze spirituali e materiali\u201d: essere misericordiosi significa tutto questo. A ricordarlo \u00e8 Monsignor Wies\u0142aw Szlachetka, presidente del Comitato di beneficenza della Conferenza episcopale polacca (Kep),\n[in un messaggio diffuso ieri](https://episkopat.pl/bp-szlachetka-na-tydzien-milosierdzia-milosierdzie-to-postawa-wobec-brakow-duchowych-i-materialnych-drugiego-czlowieka/), 11 aprile, Domenica della Divina Misericordia che in Polonia d\u00e0 tradizionalmente inizio alla Settimana della Misericordia. L\u2019iniziativa, che si concluder\u00e0 il 17 aprile, ha per slogan: \"Siamo chiamati alla misericordia\". \u201cQuesto motto \u2013 spiega il presule \u2013 rende molto chiaro che, in quanto discepoli di Cristo, siamo chiamati alla misericordia, ad essere misericordiosi, ovvero a non giudicare per non essere giudicati, a non condannare per non essere condannati, a perdonare per essere perdonati, a dare perch\u00e9 ci sar\u00e0 dato\u201d. Si tratta, in sintesi, di \u201cuna sensibilit\u00e0 ai bisogni degli altri, specialmente di chi vive in difficolt\u00e0\u201d e questa \u201cinnata virt\u00f9 alla misericordia contraddistingue i polacchi\u201d, nei cui cuori \u201cbatte il cuore del Buon Samaritano\u201d. Come esempio di tutto ci\u00f2, Monsignor Szlachetka cita gli oltre 40 milioni di valuta locale (pari a 8.826.800 euro) raccolti dalla Caritas Polska da marzo 2020 ad oggi: a donarli sono stati singoli cittadini, aziende private e statali, per aiutare attraverso 182 progetti di beneficenza oltre 300mila persone colpite direttamente o indirettamente dalla pandemia da Covid-19. In particolare, anziani, medici e bambini sono stati al centro dei programmi caritativi, destinati anche ai senza tetto, nonch\u00e9 ad ospedali, case di cura ed ospizi ai quali sono stati donati respiratori, letti, mascherine, guanti e tute protettive. Ai minori, invece, sono stati forniti oltre 400 pc portatili per agevolare la didattica a distanza, insieme a numerose borse di studio, utilizzate da 500 studenti. Il tutto grazie all\u2019aiuto di tanti volontari che \u201csi sono impegnati a fornire assistenza a chiunque ne avesse bisogno\u201d, ha ricordato il presule, esprimendo loro un sincero ringraziamento. Ma nonostante le difficolt\u00e0 vissute dalla Polonia, dove l\u2019emergenza sanitaria ha provocato, ad oggi, pi\u00f9 di 2 milioni di contagi ed oltre 58mila decessi, la Caritas nazionale non ha dimenticato quei Paesi che lottano con tanti problemi, come \u201clo scarso sviluppo economico, la mancanza di infrastrutture mediche, la carenza di sicurezza sociale\u201d. Monsignor Szlachetka cita, nello specifico, zone critiche come la Siria, l\u2019Iraq e il Libano, per le quali \u00e8 stato avviato il programma caritativo \u201cDa famiglia a famiglia\u201d, realizzato grazie al contributo di 20mila donatori che hanno devoluto oltre 60 milioni di valuta locale, ovvero pi\u00f9 di 13 milioni di euro. Nella Settimana della Misericordia, inoltre, il presule esorta i fedeli a \u201cpregare per chi ne ha bisogno. Anche la preghiera per il nostro prossimo, infatti, rientra tra le opere di misericordia, perch\u00e9 la misericordia ha senso solo se deriva dall\u2019amore\u201d. Istituita nel 2013 dalla Kep, la Settimana della Misericordia si pone l\u2019obiettivo di sensibilizzare i fedeli alle necessit\u00e0 altrui. Le sue origini risalgono, tuttavia, al 1937: il 23 febbraio di quell\u2019anno, infatti, si tenne il primo Congresso nazionale dei direttori diocesani della Cartias Polska che stabil\u00ec di organizzare le \u201cGiornate della Misericordia\u201d. Sospesi durante la seconda Guerra Mondiale, tali eventi sono ripresi con regolarit\u00e0 nel 1945 fino al 2013, anno in cui la Settimana ha avuto un\u2019istituzione pi\u00f9 organica. Durante l\u2019iniziativa, le parrocchie nazionali possono avviare attivit\u00e0 di beneficenza ed organizzare celebrazioni specifiche secondo un apposito programma proposto dai vescovi. (IP)\n12 aprile - MYANMAR Cardinale Bo: il Paese vive una vera Via Crucis, appello alla misericordia\n\u201cUna vera Via Crucis\u201d fatta di \u201csangue e lacrime\u201d, \u201ctempi bui\u201d, \u201coscurit\u00e0 e morte\u201d, \u201cricordi dolorosi\u201d, \u201cmadri che piangono i loro figli\u201d: cos\u00ec il Cardinale Charles Maung Bo, Arcivescovo di Yangon, in Myanmar, ha descritto la situazione del Paese, ad oltre due mesi dal golpe militare del 1.mo febbraio che ha provocato, finora, pi\u00f9 di 600 vittime. In\n[un messaggio diffuso ieri](https://philippines.licas.news/2021/04/11/cardinal-bos-message-of-peace-for-myanmar-on-divine-mercy-sunday/?utm_source=LiCAS.news+Philippines+Subscribers&utm_campaign=c572fdecb5-LiCAS.news+Philippines+Newsletter&utm_medium=email&utm_term=0_f833f7af41-c572fdecb5-359517896), 11 aprile, Domenica della Divina Misericordia, il porporato ha ricordato, in particolare, \u201cla sofferenza umana\u201d vissuta dalla popolazione, facendo riferimento agli avvenimenti di Myitkyina, capitale dello Stato Kachin, nel Nord del Paese: qui, i primi di marzo, suor Ann Nu Thawng, della Congregazione religiosa di San Francesco Saverio, si \u00e8 inginocchiata supplica davanti alle forze di sicurezza in tenuta antisommossa, supplicandole di non sparare sui giovani manifestanti che protestavano pacificamente. \u201cIl mondo ha guardato con stupore la grande testimonianza sacrificale di fronte allo tsunami del male\u201d, ha detto l\u2019Arcivescovo di Yangon, esortando i fedeli a prendere esempio da questa \u201ctestimonianza dell\u2019amore redentore\u201d, perch\u00e9 \u201cnelle tenebre, semplici atti di generosit\u00e0 brillano con grande potenza\u201d. \u201cLe buone azioni sono necessarie ovunque, oggi \u2013 ha aggiunto \u2013 e il Signore della Divina Misericordia ci ricorda di non avere una fede priva di azione\u201d. Per questo, \u201cla Chiesa \u00e8 stata vicina alla lotta del suo popolo, chiamata ad accompagnarlo nel sangue e nelle lacrime\u201d che ha versato. Forti dunque della speranza della Resurrezione, il porporato ha invitato i fedeli a ricordare che \u201cla vita nascer\u00e0 dalla morte\u201d e che \u201cDio pu\u00f2 creare meraviglie anche dalla tomba\u201d. In mezzo a \u201ctutte le grandi sfide che affrontiamo oggi \u2013 ha continuato il Cardinale Bo - cerchiamo la misericordia di Dio. I tempi sono bui, il cammino sembra impegnativo, abbiamo bisogno della luce della misericordia di Dio nel Myanmar\u201d, perch\u00e9 questo \u00e8 il messaggio del Signore: \u201cil perdono di fronte alle tenebre, l'amore di fronte all'odio\u201d. Infine, il porporato ha invocato la protezione \u201cdell\u2019amore della Divina Misericordia\u201d su tutto il Paese, affinch\u00e9 \u201cil cuore di Ges\u00f9 guarisca tutti: gli oppressi e gli oppressori\u201d. (IP)\n11 aprile - ARGENTINA Halina Rozanska de Pokhylyak: \u201cLa mia missione in carcere a Buenos Aires con Padre Bergoglio\u201d\n\u201cHo conosciuto Papa Francesco quando era Provinciale dei Gesuiti e lo considero uno dei pi\u00f9 grandi pontefici, anche perch\u00e9 continua a manifestare la sua vicinanza agli uomini e alle donne del nostro tempo che stanno vivendo una crisi globale senza precedenti dovuta alla pandemia\u201d. La testimonianza esclusiva \u00e8 di Halina Rozanska de Pokhylyak, 78 anni, originaria di Leopoli, approdata in Argentina con i suoi genitori dopo la Seconda Guerra Mondiale. All\u2019et\u00e0 di 8 anni, la svolta della sua vita: la notizia della morte della nonna, detenuta in Siberia e vittima del regime comunista. Da allora Halina decide di dedicare la sua vita all\u2019assistenza ai carcerati ed oggi, nonostante l\u2019et\u00e0, tre figli e 9 nipoti, continua il suo servizio dietro le sbarre a Buenos Aires. Tra le esperienze edificanti della sua missione, l\u2019incontro con Bergoglio: \u201cRicordo che, sia da vescovo che da cardinale, era solito andare in carcere a visitare detenuti ammanettati alle mani e ai piedi, malati di Aids, con condanne lunghissime. Esigeva che venissero messi in condizioni di interloquire e di solito ci riusciva. Cos\u00ec si sedeva accanto a loro e li confessava come nessun altro sacerdote aveva fatto prima. Dopo il suo passaggio si registravano numerose conversioni\u201d racconta la volontaria che pu\u00f2 contare anche sul costante supporto dei suoi tre figli: \u201cHo perso mio marito due anni fa, ma lo sento sempre vicino. I miei ragazzi mi danno una grossa mano sia economicamente, che materialmente. Recentemente ho avuto bisogno del loro aiuto perch\u00e9 la cappella del carcere doveva essere imbiancata. Mia figlia utilizza il computer al mio posto e legge le carte processuali, dato che \u00e8 avvocato\u201d rivela Halina. Diverse le esperienze personali che hanno segnato la sua missione. Su tutte quella di un detenuto malato terminale a cui ha insegnato a pregare prima di morire. \u201cAveva un tumore alla gola e continuava a chiedere una sigaretta. Pur non fumando, me la procurai e il giorno dopo mi recai da lui per offrigliela. Gli donai contestualmente una Bibbia. Mi rispose che non l\u2019avrebbe neanche aperta perch\u00e9 era analfabeta. Espresse comunque il desiderio di pregare e mi chiese di insegnargli il Padre Nostro. Mentre lo recitava, vedevo il suo volto rasserenarsi perch\u00e9 ripensava alla sua famiglia e alla sua terra d\u2019origine, la Patagonia. Mi chiese pi\u00f9 volte di accompagnarlo nella preghiera. Rinunci\u00f2 persino ad una delle sue passioni, il calcio, pur di invocare l\u2019aiuto del Signore. Un giorno insistette perch\u00e9 andassi di domenica e, rinunciando agli impegni familiari, lo andai a trovare e pregai con lui tutto il tempo della visita. Tornai due giorni dopo e le guardie mi dissero che si era spento la domenica sera stessa, accompagnato dal conforto dei suoi compagni\u201d. Parlando del dopo carcere, Halina \u00e8 convinta che: \u201cQuando una persona torna in libert\u00e0, \u00e8 spaventata e non sa muoversi in societ\u00e0. Spesso commette gravi errori. Non viene accettato dagli altri e non gli vengono assicurati i servizi essenziali di sopravvivenza. La nostra risposta deve essere una sola: amarli\u201d continua Halina, indicando che \u201cNon hanno mai ricevuto affetto ed \u00e8 questo il motivo principale dei loro errori. Dobbiamo avvicinarli alla preghiera anche se \u00e8 un compito arduo. Ma possiamo riuscirci attraverso l\u2019amore e la vicinanza\u201d. (DD)\n11 aprile - ITALIA Cambiare l\u2019informazione significa cambiare il cuore di chi la fa. Libro-inchiesta di Mons. Interguglielmi sul modo di comunicare nella Chiesa\n\u201cComunicare e\u0300 sempre stata l\u2019azione fondamentale per la Chiesa, fin dalle origini: Andate e annunciate, dice Gesu\u0300 dopo la Resurrezione agli apostoli\u201d. E\u2019 l\u2019apertura di \u201cVi porto una buona notizia. Inchiesta sul modo di comunicare nella chiesa, dall\u2019omelia ai social (Tau editrice), l\u2019ultimo libro di mons. Antonio Interguglielmi che ha voluto raccogliere in un volume tutte le testimonianze che lui stesso ha raccolto durante le trasmissioni andate in onda su Radio Giovani Arcobaleno (emittente web cattolica), per fare il punto sull\u2019uso dei mezzi di comunicazione da parte della Chiesa, in particolare rispetto ai cosiddetti new media. \u201cA partire dalla comunicazione piu\u0300 semplice, ma fondamentale, quella dell\u2019omelia che i fedeli ascoltano nella Santa Messa\u201d spiega l\u2019ex Cappellano Rai, attualmente in missione Fidei Donum nella Diocesi di Fano-Fossombrone-Pergola-Cagli, come Delegato diocesano per le questioni giuridiche. \u201cTutti i mezzi di comunicazione, in primo luogo radio e televisione, sono controllati dai poteri forti, con meccanismi e logiche che spesso si intuiscono, ma anche sfuggono ai piu\u0300: tutte le persone ai vertici della comunicazione, chi piu\u0300 chi meno, devono rispondere a questo meccanismo, oggi molto lontano dal Vangelo\u201d spiega mons. Intergugliemi, aggiungendo che \u201cLa Chiesa deve tenere un rapporto diciamo istituzionale con questi poteri, ma entrare in tali dinamiche significa alla fine rischiare di doversi adeguare a questa logica\u201d. L\u2019indagine condotta dall\u2019autore parte dal \u201cbasso\u201d e chiama in causa giornalisti e professionisti della comunicazione che l\u2019autore conosce personalmente. \u201cNei miei anni a Saxa Rubra\u201d racconta \"mi sono convinto che cambiare l\u2019informazione significa cambiare il cuore di chi la fa, avvicinarlo al Vangelo, quello vero, non di struttura: del resto, questa non e\u0300 la stessa cosa che ha fatto Gesu\u0300 quando e\u0300 venuto tra di noi? Non ha chiamato Ponzio Pilato, Erode o gli altri potenti del tempo, bensi\u0300 pochi e umili pescatori, nemmeno tanto istruiti. Sono loro che hanno cambiato il mondo\u201d. Secondo il Cardinale Matteo Zuppi, arcivescovo di Bologna: \u201cLa buona comunicazione offertaci da queste pagine rimette al centro l\u2019individuo, la sua relazione con gli altri, la capacita\u0300 di accoglienza, la generosita\u0300 cristiana, l\u2019esempio concreto. Per attuare questo disegno, e\u0300 necessario comprenderne la dialettica e le sue molteplici possibilita\u0300, per un uso efficace ed efficiente\u201d scrive il porporato nella prefazione del volume. \u201cComunione e comunicazione sono termini in armonia, che rimandano ad una gradevole assonanza, e che sono assimilati dallo stesso significato: mettere in comune, trasmettere, essere in relazione. Si percepisce allora che c\u2019e\u0300 dunque un vero legame tra la notizia, la Buona Notizia, cioe\u0300 la comunicazione, e la ripercussione del suo annuncio nel rendere partecipi gli altri, nel far circolare una condivisione positiva e rigenerativa per l\u2019uomo\u201d continua il porporato, precisando che \u201cPrendendo spunto dai tanti inviti di Papa Francesco, l\u2019autore dimostra le grandi possibilita\u0300 offerte dalla rete che non va demonizzata, per i danni che il suo uso sbagliato spesso provoca, ma una opportunita\u0300 straordinaria per rivelare la bellezza del messaggio cristiano autentico, a tanti sconosciuta\u201d. Il Card. Zuppi conclude indicando che: \u201cIl pregio di questo testo e\u0300 che si rivolge a tutti noi, non solo a chi si occupa di informazione o di pastorale, ma a chiunque abbia desiderio di utilizzare tutte le modalita\u0300 di comunicazione, come strumento di rapporti interpersonali nella fede, come approccio a nuove relazioni cristiane, come sollecitazione a un tipo di vita rinnovato, alla luce della Buona Novella\u201d. (DD)\n11 aprile - BRASILE La 58esima Assemblea Generale dei Vescovi si avvarr\u00e0 del supporto di una equipe di giornalisti esperti\nFormula vincente non si cambia. E\u2019 la considerazione che ha spinto i vescovi brasiliani a ripetere le esperienze passate, nel campo della comunicazione, affidando ad un gruppo di giornalisti professionisti dell\u2019informazione religiosa la copertura della 58esima Assemblea Generale (on line a partire da oggi). Affiancheranno i colleghi che prestano servizio negli uffici regionali della CNBB, nelle diocesi e nei singoli centri pastorali della Chiesa locale. Lo staff \u00e8 coordinato da Manuela Castro, referente per la comunicazione della stessa Conferenza episcopale. Castro si \u00e8 detta \u201cconvinta della bont\u00e0 della scelta\u201d perch\u00e9 considera \u201cun valore aggiunto\u201d la presenza di un team cos\u00ec qualificato: \u201cLa loro esperienza offrir\u00e0 la possibilit\u00e0 di arricchire di contenuti i dibattiti e di far conoscere quello che emerge nel corso dell\u2019Assemblea\u201d. Dello stesso parere Sara Gomes, dell\u2019arcidiocesi di Salvador alla sua seconda esperienza. \u201cE\u2019 un\u2019enorme opportunit\u00e0 per tutti. Dimostra una unit\u00e0 di intenti e pone al servizio della Chiesa le specifiche competenze\u201d sottolinea. Le fa eco Karina de Carvalho, della Regione Sud 2 della CNBB: \u201cE\u2019 un onore, ma anche una responsabilit\u00e0\u201d spiega, specificando che si tratta di una sfida duplice: \u201cE\u2019 la prima volta per me e, in pi\u00f9, \u00e8 on line\u201d. Franklin Machado, della Regione Sud 4 della CNBB, \u00e8 alla sua terza presenza: \u201cAccolgo sempre con favore l\u2019invito perch\u00e9 ritengo questa esperienza molto formativa. Penso soprattutto alla dimensione dell\u2019evento e alla rilevanza che ha non solo in seno alla Chiesa, ma per l\u2019intero ambito sociale. Avere un contatto con tutte le realt\u00e0 presenti nel paese \u00e8 arricchente e le aspettative nei confronti di questa assemblea sono forti.\u201d (DD)\n11 aprile - MOZAMBICO \u201cNumeri drammatici\u201d. La testimonianza di un missionario portoghese a Pemba\nE\u2019 un \u201cnemico senza volto\u201d quello di cui parla Padre Ricardo Marques, lanciando un accorato appello alla comunit\u00e0 internazionale. Il missionario portoghese, a Pemba dal 2015, parla di \u201csituazione drammatica\u201d quella che stanno vivendo le comunit\u00e0 del nord a seguito degli attacchi terroristici. \u201cPi\u00f9 di 3.000 morti ed oltre 800.000 sfollati in tutta la provincia\u201d rivela all\u2019agenzia stampa dei vescovi portoghesi \u201cEcclesia\u201d il sacerdote, che \u00e8 anche parroco della chiesa locale intitolata a Maria Ausiliatrice. Padre Marques parla di \u201cfamiglie spezzate\u201d e di migliaia di persone scomparse. \u201cLa maggioranza si rifugia nella boscaglia, fuggendo da morte certa, e ci sono persone che non sanno dove si trovano i loro parenti, se sono ancora vivi o morti\u201d. A causa dei combattimenti nella zona tra forze di sicurezza statali e gruppi armati, miliziani jihadisti di al-Shabaab, collegati all\u2019Isis, i civili continuano a fuggire. Un recente attacco dei ribelli nella citt\u00e0 costiera di Palma ha costretto alla fuga almeno 11.000 persone, con altre migliaia che sarebbero rimaste intrappolate all\u2019interno dell\u2019area. I civili sono arrivati a proprio a Pemba e a Nangade, Mueda e Montepuez dal 24 marzo, all\u2019indomani dell'attacco. Si tratta per lo pi\u00f9 di donne e bambini. \u201cNon conosciamo le motivazioni di quello che sta succedendo\u201d riprende il missionario. \u201cCon l'escalation della violenza, si stanno riaccendendo vecchi rancori. Non possiamo far cadere quanto sta avvenendo in questa parte di mondo nell\u2019oblio. \u00c8 necessario un intervento urgente, prima che sia troppo tardi. Mi appello, quindi, a tutte le autorit\u00e0 e alle persone di buona volont\u00e0, affinch\u00e9 si trovi presto una soluzione che metta fine a questa guerra devastante\u201d. Intanto l\u2019Agenzia Onu per i rifugiati (Unhcr) ha fatto sapere che il numero delle persone costrette alla fuga nel Mozambico settentrionale potrebbe superare la soglia del milione entro giugno se la violenza in corso non si ferma. Padre Ricardo Marques racconta che la popolazione teme che gli attacchi possano interessare presto anche Pemba. \u201cIl pericolo \u00e8 reale\u201d afferma, aggiungendo che \u201cFinch\u00e9 il governo mozambicano non assumer\u00e0 un atteggiamento pi\u00f9 deciso e non accetter\u00e0 gli aiuti stranieri, continueranno a registrarsi morti e la possibilit\u00e0 di perdere questa provincia a causa del terrorismo sar\u00e0 molto alta\u201d. Il missionario sostiene che la sola voce profetica a sostegno di questo popolo martoriato sia quella di Papa Francesco: \u201cHa denunciato le ingiustizie e le continue violazioni dei diritti umani\u201d. Per quanto riguarda l\u2019impegno della Chiesa, il sacerdote racconta: \u201cCerchiamo di essere la voce dei senza voce, di dare spazio al grido delle vittime. Cerchiamo di portare parole di conforto e consolazione a tutte le famiglie e, per quanto possibile, in collaborazione con le autorit\u00e0 civili, la Caritas diocesana e alcune ONG, aiutiamo le famiglie pi\u00f9 bisognose portando loro beni di prima necessit\u00e0\u201d. A Pemba gli sfollati sono stati sistemati nelle aree messe a disposizione dal governo ma, secondo Padre Ricardo Marques \u201cvivono senza le condizioni minime di igiene. Si tratta di grandi nuclei, 30/40 persone a famiglia, che occupano un breve spazio di terra. Molti di loro non hanno riparo dal sole e dalla pioggia\u201d. A questo si aggiunge la preoccupazione per la diffusione del Covid, anche se, conclude il missionario portoghese, considerata la drammatica situazione \u201cIl virus non \u00e8 considerato elemento discriminante per l\u2019accoglienza. Sarebbe una condanna a morte per tanti innocenti\u201d. (DD)\n10 aprile - INDIA Convertirsi a un\u2019altra religione si pu\u00f2. La Corte suprema respinge ricorso contro conversioni forzate. Vittoria per le minoranze\nImportante vittoria per le minoranze religiose in India. Il 9 aprile, la Corte suprema ha respinto un ricorso presentato da un avvocato membro del partito nazionalista Bharatiya Janata Party (BJP) che chiedeva l\u2019introduzione di una legge nazionale per regolamentare le conversioni ad un\u2019altra religione, confermando che qualsiasi cittadino maggiorenne \u00e8 libero di scegliere la religione che vuole. Secondo la Corte, infatti, un simile provvedimento sarebbe incostituzionale, in quanto la Legge fondamentale indiana garantisce a ogni cittadino il diritto di professare, praticare e propagare la religione di sua scelta. \u201cC\u2019\u00e8 un motivo per cui la parola \u2018propagare\u2019 \u00e8 scritta nella Costituzione\u201d, ha sentenziato il giudice. Grande la soddisfazione della Chiesa indiana per una decisione che crea un importante precedente in un momento in cui diversi Stati indiani, sotto la spinta del partito di governo, stanno introducendo ulteriori giri di vite contro le cosiddette \u201cconversioni forzate\u201d. In questo senso si \u00e8 espresso padre Babu Joseph, ex portavoce della Conferenza episcopale (Cbci). La sentenza arriva \"al momento giusto, poich\u00e9 i gruppi pro-ind\u00f9 chiedono a gran voce una legge nazionale per vietare le conversioni accusando i missionari cristiani di usare mezzi fraudolenti per convertire i dalit poveri e i tribali\", ha dichiarato il sacerdote all\u2019agenzia Ucanews. Finora otto Stati indiani hanno introdotto leggi anti-conversione, che spesso prendono di mira le minoranze musulmane e cristiane. Quattro di essi, l\u2019Uttar Pradesh, Uttarakhand il Madhya Pradesh e da ultimo Gujarat, tutti a guida Bjp, hanno recentemente approvato ulteriori emendamenti che estendono il campo di applicazione della normativa esistente al matrimonio, con il pretesto di frenare il cosiddetto \"Love Jihad\", termine coniato alcuni anni fa per demonizzare i matrimoni tra uomini musulmani e donne non musulmane. Se formalmente queste nuove leggi mirano a punire le conversioni fatte con la violenza o con l\u2019inganno, di fatto, come denunciano i suoi detrattori, vengono utilizzate per criminalizzare tutte le conversioni e limitare la libert\u00e0 religiosa delle minoranze. (LZ)\n10 aprile - AUSTRALIA Morte del cardinale Cassidy. Il cordoglio dei vescovi australiani\n\"Il cardinale Cassidy ha mostrato non solo abilit\u00e0 diplomatiche e astuzia politica, ma anche autenticit\u00e0 umana e buon senso. C'era una semplicit\u00e0 in tutto questo: la semplicit\u00e0 di un uomo chiamato ad alte cariche nella Chiesa, ma con gli occhi puntati fermamente su Ges\u00f9 Cristo\". Con queste parole l'arcivescovo Mark Coleridge, presidente della Conferenza episcopale australiana ricorda il Presidente emerito del Pontificio Consiglio per la Promozione dell'Unit\u00e0 dei Cristiani, scomparso stamani all\u2019et\u00e0 di 96 anni nella citt\u00e0 australiana di Newcastle. Il cardinale Cassidy era nato a Sydney il 5 luglio 1924. Ordinato sacerdote nel 1949, era entrato nella Pontificia Accademia Ecclesiastica nel 1953, dopo avere studiato Diritto Canonico presso la Pontificia Universit\u00e0 Lateranense di Roma. Entrato nel servizio diplomatico della Santa Sede, aveva svolto diversi incarichi in vari Paesi prima di essere promosso nel 1988 da San Giovanni Paolo II a Sostituto della Segreteria di Stato per gli Affari Generali, incarico ricoperto fino al 12 dicembre 1989, quando fu nominato Presidente del Pontificio Consiglio per la Promozione dell'Unit\u00e0 dei Cristiani, assumendo contestualmente l'incarico di Presidente della Commissione per i rapporti con l'ebraismo. Creato cardinale nel 1991, aveva rinunciato alla presidenza del Pontificio Consiglio per la Promozione dell'Unit\u00e0 dei Cristiani nel 2001 per raggiunti limiti di et\u00e0. Monsignor Mark Coleridge ricorda lo \u201cstile amichevole e concreto\u201d del suo servizio in Vaticano e in particolare negli anni alla guida del dicastero per l\u2019unit\u00e0 dei cristiani. In un messaggio di cordoglio l\u2019arcivescovo di Sydney, monsignor Anthony Fisher OP, evidenzia la \u201cnotevole eredit\u00e0\u201d lasciata alla Chiesa, \u201csoprattutto nel campo ecumenico\": \"Pochi altri australiani hanno avuto un impatto cos\u00ec profondo nella Chiesa cattolica a livello internazionale e sono sicuro che continuer\u00e0 a ispirare i leader della Chiesa per molti anni a venire\", afferma il presule. L'arcivescovo di Melbourne, monsignor, Peter A. Comensoli definisce il cardinale Cassidy \u201cun meraviglioso uomo di Dio e servitore della Chiesa e uno straordinario australiano\u201d. (LZ)\n10 aprile - PAKISTAN Altre due infermiere cristiane accusate ingiustamente di blasfemia\nAncora due vittime della controversa legge sulla blasfemia in Pakistan. Due infermiere cristiane hanno rischiato il linciaggio e sono attualmente in detenzione in un commissariato di polizia a Faisalabad con l\u2019accusa di vilipendio al Corano, reato punibile ai sensi dell\u2019articolo 295-B del codice penale con l\u2019ergastolo. I fatti \u2013 riporta l\u2019agenzia\n[Ucanews](https://www.ucanews.com/news/christian-nurses-saved-from-mob-after-blasphemy-claim-in-pakistan/92057#) \u2013 risalgono alla mattina dell\u20198 aprile. Secondo alcuni colleghi dell\u2019ospedale civile della citt\u00e0, Newish Urooj, una studentessa in infermieristica, avrebbe strappato deliberatamente da un armadio uno sticker contenente una citazione del Corano riferita al Profeta Maometto profanandolo. L\u2019altra infermiera, Mariam Lal , si sarebbe resa complice della profanazione mettendo in tasca l\u2019adesivo. Colte sul fatto, il giorno successivo, quando si sono recate sul posto di lavoro, le due donne sono state aggredite fisicamente e denunciate per blasfemia. L\u2019arrivo della polizia ha evitato il peggio e le due donne sono attualmente in stato di fermo al commissariato, dove ieri \u00e8 giunta in visita una delegazione di sacerdoti e di membri della Commissione nazionale per la giustizia e la pace guidata dal vescovo di Faisalabad, monsignor Indrias Rehmat. Quello di Newish Urooj e Mariam Lal \u00e8 l\u2019ultimo di una lunga lista di vittime cristiane della Legge sulla blasfemia (formata dagli articoli 295a, 295b e 295c del Codice Penale pakistano) che prevede l'ergastolo o la pena di morte per il reato di vilipendio al Profeta Maometto, all'Islam o al Corano. Una legge salita agli onori delle cronache mondiali in particolare con il caso di Asia Bibi, liberata dopo essere stata detenuta ingiustamente per anni, e pi\u00f9 volte denunciata dalle minoranze religiose del Paese per il suo carattere persecutorio e gli abusi. Un numero sproporzionato di accuse e denunce per blasfemia viene infatti presentato contro le minoranze religiose con effetti devastanti sulla vita degli accusati e delle loro famiglie. Non sono rari i casi in cui le vittime vengono uccise. La legge viene usata dai gruppi islamisti non solo contro le minoranze religiose, ma anche per guadagnare consenso politico e a nulla sono valsi i tentativi di modificare il Codice penale. \u201cLe accuse di blasfemia seguono sempre lo stesso schema\u201d, denuncia a Ucanews suor Genevieve Ram Lal, che condanna l\u2019arresto. \u201cSiamo senza speranza e impotenti. I cristiani rispettano tutte le religioni. Il governo dovrebbe proteggerli \", afferma la religiosa, che dirige l'Organizzazione delle donne cattoliche del Pakistan. Anche una delegazione della Minorities Alliance Pakistan (Map), associazione che rappresenta le minoranze religiose in Pakistan , ha fatto visita al commissariato di polizia dopo l'arresto delle due infermiere. \u201cAbbiamo chiesto di avviare un'indagine sul caso prima di registrare la denuncia che distruggerebbe le loro vite e abbiamo spiegato ai funzionari di polizia che entrambe le infermiere si sono presentate sul posto di lavoro il giorno successivo. Si sarebbero nascoste se fossero state colpevoli\", ha dichiarato il presidente del Map Akmal Bhatti. A gennaio, un\u2019altra infermiera cristiana, Tabitha Nazir Gill, era stata schiaffeggiata e spogliata perch\u00e9 accusata di blasfemia in un ospedale di Karachi dove aveva lavorato per nove anni. Da allora la donna \u00e8 entrata in clandestinit\u00e0. (LZ)\n10 aprile - PAKISTAN Vescovi mettono in guardia i fedeli da un sedicente movimento cristiano che promuove guarigioni in tv\nI vescovi pakistani mettono in guardia i fedeli da un sedicente movimento cristiano denominato \u201cJesus Plus\u201d che sta facendo proseliti in alcune comunit\u00e0 cristiane nel Punjab. A promuoverlo - riporta l'agenzia\n[Ucanews](https://www.ucanews.com/news/pakistan-church-condemns-jesus-plus-movement/92038) - un pastore, Shakeel Bhatti, grazie a un canale televisivo da lui fondato a Faisalabad, il \u201cJesus Plus TV International\u201d, che propone sedute di preghiera e guarigione. \"Tali termini sono usati per annunci commerciali e servono ad attirare fedeli\u201d, avverte la Commissione per la catechesi della Conferenza episcopale pakistana. \u201cViviamo nell\u2019era della manipolazione: falsi dotti ingannano sui social media e spingono i fedeli nel pozzo profondo e oscuro della disinformazione. Offrono una fede nuova di zecca nell'avidit\u00e0 o nella ricchezza\u201d, si legge in un comunicato. Secondo il segretario della Commissione, padre Emmanuel Neno, queste sedicenti chiese \u201cJesus Plus\u201d stanno crescendo nel Paese. \"Ma non sono chiese, sono ong\", puntualizza all\u2019agenzia Ucanews. Il pastore Shakeel Bhatti respinge le accuse: \u201cIl nostro nome \u00e8 ispirato ai versetti biblici sulla fusione nell\u2019unico Corpo di Cristo. Ci stiamo semplicemente concentrando sulle chiese domestiche nel Punjab per diffondere il Vangelo. Pi\u00f9 di 300 famiglie sono i membri del nostro movimento in tutto il Paese \", ha dichiarato Bhatti. (LZ)\n10 aprile - NORD IRLANDA Scontri a Belfast. Chiese: a rischio la pace e il processo di riconciliazione avviato 23 anni fa con l\u2019Accordo del Venerd\u00ec Santo\nNonostante gli appelli alla calma del premier britannico Boris Johnson e dell\u2019omologo irlandese Miche\u00e1l Martin e la morte del Principe Filippo di Edimburgo, non accennano a placarsi le violenze a Belfast, in Irlanda del Nord, teatro da oltre una settimana di violenti scontri tra polizia, gruppi di giovani unionisti fedeli al Regno Unito e altri di avversari indipendentisti, sostenitori della riunificazione con l\u2019Irlanda. Secondo quanto riferisce la stampa locale nella serata di ieri diversi poliziotti sono intervenuti nella capitale nordirlandese, dove gruppi di giovani hanno lanciato molotov e incendiato cassonetti. Il bilancio della settimana \u00e8 di decine di poliziotti feriti e diversi arresti tra i manifestanti. A scatenare le proteste sono stati l\u2019applicazione del Protocollo sull\u2019Irlanda del Nord previsto dagli accordi sulla Brexit con i controlli al confine marittimo con la Gran Bretagna e la mancata inchiesta sul funerale di un ex membro dell\u2019Ira con la violazione delle norme anti-Covid e la partecipazione di diversi esponenti dello Sinn Fein. Si ipotizza anche la reazione delle gang a recenti operazioni anti-droga che hanno decapitato i vertici di diversi clan locali. Il riaccendersi delle tensioni comunitarie proprio nei giorni in cui ricorre il 23.mo anniversario dello storico Accordo del Venerd\u00ec Santo, siglato il 10 aprile del 1998 segnando profondamente il percorso verso la pace nella regione dopo quasi tre decenni di conflitto armato tra cattolici indipendentisti dell\u2019Ira e protestanti lealisti, preoccupa anche le Chiese nord-irlandesi. Preoccupazione espressa luned\u00ec scorso da quattro vescovi anglicani di Armagh, Down and Dromore, Derry and Raphoe e Connor, che hanno lanciato un\n[appello congiunto](https://www.downanddromore.org/news/2021/04/rioting-and-destruction-are-never-the-answer-say-church-of-ireland-bishops-in-northern-irela?utm_source=dlvr.it&utm_medium=facebook) ai giovani manifestanti all\u2019immediata cessazione delle violenze. \u201cOgni rimostranza politica e le risposte a queste rimostranze devono rimanere nell\u2019ambito della legalit\u00e0 e va risolta nel rispetto dell\u2019ordine costituzionale\u201d, scrivono i leader religiosi anglicani nord-irlandesi. \u201cNon \u00e8 mai accettabile che qualcuno attacchi gli agenti di polizia con bombe molotov, pietre e fuochi d'artificio rischiando di causare lesioni gravi o peggio\u201d. \u201cLa PSNI [le forze di polizia in Nord Irlanda, ndr] svolge un lavoro straordinariamente difficile e merita il nostro sostegno\u201d, prosegue la dichiarazione. \u201cLe persone possono criticare la polizia, ma c'\u00e8 una sede per questo, e qualsiasi critica dovrebbe sempre essere espressa con rispetto\". I vescovi anglicani hanno quindi esortato i giovani coinvolti negli scontri pensare al loro futuro, ricordando che se arrestati e condannati avrebbero precedenti penali con conseguenze che si porteranno dietro per tutta la loro vita. \u201cScontrarsi e distruggere non \u00e8 mai la risposta, serve solo a dividere la nostra comunit\u00e0\", afferma la dichiarazione. Infine, l\u2019appello a tutti alla calma e a non accendere ulteriormente gli animi: \u201cSpetta a tutti noi scegliere con cura le nostre parole e le nostre azioni - in ogni momento - e non fare e dire nulla che possa mettere a repentaglio la pace o sconvolgere il fragile equilibrio da cui dipende il nostro sistema politico\u201d, conclude la dichiarazione. Le conseguenze delle violenze sul lungo e difficile processo di riconciliazione nella regione , nell\u2019anno in cui, tra l\u2019altro, si celebra il centenario della Partition, la divisione dell\u2019Irlanda tra nord e sud, sono stati richiamati anche da Nicola Brady, segretaria generale del Consiglio delle chiese d\u2019Irlanda. \u201cLe violenze sono un pericolo reale, sia in termini individuali che collettivi\u201d, afferma Brady in un\u2019intervista all\u2019agenzia [Nev.](https://www.nev.it/nev/2021/04/09/nord-irlanda-rispettare-identita-di-tutti-non-vogliamo-che-i-giovani-si-abituino-alla-violenza/) \u201cCome Chiese vogliamo ricordare a tutti cosa \u00e8 stato raggiunto con [l\u2019Accordo del Venerd\u00ec Santo], che ha rappresentato la fine della violenza. Ma siamo anche molto chiari: la riconciliazione non \u00e8 finita con la firma di quegli accordi. Continuiamo a lavorare, quindi, per un percorso di pace\u201d. Secondo le Chiese irlandesi, occorre tornare allo spirito di quell\u2019accordo \u201cun momento di grande speranza per il mondo intero\u201d, ricorda la segretaria dell\u2019Icc. \"Occorre dire a tutte le parti in causa \u2018la tua identit\u00e0 sar\u00e0 sempre rispettata\u2019, che tu ti consideri irlandese, britannico o entrambe le cose o nessuna delle due. Tutti meritano di essere inclusi e compresi\u201d, ha aggiunto Brady. (LZ)\n10 aprile - ETIOPIA Pi\u00f9 di sei milioni i cittadini etiopici che hanno beneficiato degli aiuti umanitari della Chiesa locale nel 2020\nSono pi\u00f9 di sei milioni i cittadini etiopici di ogni credo e appartenenza etnica che hanno beneficiato dei programmi di aiuto promossi nel 2020 dalla Chiesa cattolica locale attraverso la Commissione sviluppo e affari sociali della Conferenza episcopale (Ecbc). Lo ha reso noto la stessa commissione in un comunicato diffuso questa settimana al termine della sua assemblea annuale alla quale ha presenziato anche il cardinale Berhaneyesus Demerew Souraphiel, arcivescovo di Addis Abeba. L\u2019organismo - riporta il\n[blog dell'Amecea](http://amecea.blogspot.com/2021/04/ethiopia-churchs-initiative-in-social.html), l'Associazione delle Conferenze episcopali dell'Africa orientale - ha finanziato 189 progetti in vari ambiti: assistenza sanotaria, educazione, fornitura di cibo e acqua potabile, assistenza sociale e pastorale ai rifugiati e sfollati interni. Questo in un anno, il 2020, segnato da numerose calamit\u00e0: dalla pandemia del Covid-19, all\u2019invasione delle locuste che da oltre un anno infesta il Corno d\u2019Africa, alle alluvioni ai conflitti armati, come quello nel Tigray che oltre a morte e distruzione, ha fatto crescere drammaticamente il numero di persone dipendenti dagli aiuti umanitari nella regione. Secondo il rapporto presentato all\u2019assemblea, oltre ai progetti realizzati direttamente dalla Commissione, la Chiesa cattolica etiopica ha anche raccolto circa 960.000 dollari da partner internazionali che sono stati utilizzati per l'acquisto e la distribuzione di cibo, articoli non alimentari e dispositivi di protezione Covid-19 per il personale che lavora nelle istituzioni sanitarie cattoliche. A questi vanno aggiunti 1.920.000 dollari impiegati per fornire assistenza finanziaria e alimentare agli sfollati interni e al Tigray devastato dalla guerra. E a proposito del conflitto in atto nella regione settentrionale dell\u2019Etiopia, la Commissione ha colto l\u2019occasione per rilanciare l\u2019appello ai belligeranti a deporre le armi e a risolvere il conflitto con il dialogo, denunciando le gravi violazioni dei diritti umani e l\u2019uccisione di migliaia di civili innocenti. Nel Tigray, lo scontro tra l\u2019esercito etiope e i ribelli secessionisti del del Tplf, iniziato lo scorso 4 novembre, ha costretto alla fuga la popolazione e in 60mila hanno cercato rifugio nel vicino Sudan. Complessivamente si stima in almeno 2,3 milioni il numero di tigrigni ridotti all\u2019indigenza, mentre pi\u00f9 di 2,5 milioni sono gli sfollati interni. A preoccupare sono anche i circa 96mila rifugiati eritrei ospitati in diversi campi, dove c\u2019\u00e8 urgente bisogno di assistenza sanitaria, cibo, protezione per le categorie pi\u00f9 vulnerabili e accesso all\u2019acqua, indispensabile per le necessit\u00e0 alimentari e per garantire le condizioni minime di igiene. Un milione di persone dipendeva dagli aiuti umanitari gi\u00e0 prima del conflitto. Il piano di aiuti della Chiesa cattolica etiopica, le cui strutture e le chiese sono state danneggiate e saccheggiate anche ad Adigrat, comprende la distribuzione di generi alimentari e di prima necessit\u00e0, ma anche aiuti sanitari, il ripristino dell\u2019agricoltura e l\u2019aiuto ai profughi nei campi in Sudan. (LZ)\n10 aprile - ITALIA In arrivo il sussidio ecologico per l\u2019Estate Ragazzi e i Grest\n\u201cNon dobbiamo raccontare una storia, ma dobbiamo far vivere ai ragazzi un'esperienza, per cui tutto, dai giochi alle attivit\u00e0, dalle avventure raccontate alla scenografia, coinvolge all'interno di un ambiente e di un tema: quest'anno si \u00e8 scelto il tema dell\u2019ecologia integrale e della Laudato si\u2019 di Papa Francesco\u201d, nell\u2019Anno speciale di anniversario dell\u2019enciclica del Pontefice del 2015. Cos\u00ec don Valter Rossi, direttore del Dossier Catechista della Elledici anticipa \u201cSei dei nostri!\u201d, il tradizionale sussidio della editrice salesiana ideato per l\u2019Estate Ragazzi, i Grest, i campi scuola, le realt\u00e0 cio\u00e8 che - con centri estivi, animazioni e iniziative - accompagnano i pi\u00f9 giovani dopo la fine dell\u2019anno scolastico. Ne \u00e8 stata un esempio l\u2019Estate Ragazzi voluta lo scorso anno dal Papa all\u2019interno delle mura vaticane, come oratorio estivo animato da giochi, sport e attivit\u00e0 ludiche. Il sacerdote salesiano \u00e8 uno dei curatori dell\u2019edizione 2021, in uscita questo mese. In nove capitoli, il sussidio ospita le vicende di Nonno Eco e della nipotina Jia: \u201cgirano per il mondo incontrando vari personaggi, esperti di ecologia, persone impegnate socialmente, ponendo loro domande e cercando, non senza confrontarsi con figure che li metteranno in difficolt\u00e0, di aiutare il mondo a migliorare\u201d, spiega don Valter. Il lavoro nasce dalla collaborazione della Elledici con il settore Ecologia e Creato del Dicastero per il Servizio dello Sviluppo Umano Integrale e con varie realt\u00e0 impegnate nella cura della casa comune. A fare da filo conduttore sono le tematiche proprie della Laudato si\u2019, dalla risposta al grido della terra e dei poveri alla spinta verso altri modi di intendere l\u2019economia e il progresso, dall\u2019adozione di uno stile di vita alternativo, superando l\u2019individualismo, all\u2019istruzione per creare consapevolezza ecologica, dal coinvolgimento comunitario nella cura della creazione ad una spiritualit\u00e0 capace di riscoprire e valorizzare la casa comune. \u201cQuella della Laudato si\u2019 - chiarisce ancora il religioso, che cura i sussidi da fine anni Ottanta - \u00e8 per noi una rivoluzione vera e propria a livello ecclesiale e della societ\u00e0. Oggi non c'\u00e8 pi\u00f9 l'idea di una proposta religiosa all'interno della Chiesa, delle mura del catechismo o dell'oratorio, ma si tratta di compiere veramente un\u2019uscita: andare verso i problemi per incontrare altre persone, in una collaborazione variegata\u201d. \u201cOrmai i nostri centri estivi - osserva - accolgono ragazzi di ogni tipo, non soltanto quelli del catechismo. Quello della consapevolezza ecologica \u00e8 poi un terreno comune che trova coinvolti anche giovani di altre etnie: nelle nostre realt\u00e0 ci sono il cattolico, il non cattolico, il musulmano. Tutti trovano un luogo comune, di coesione\u201d, mette in luce il direttore del Dossier Catechista dell\u2019editrice. Sull\u2019impegno con i pi\u00f9 piccoli si sofferma in particolare l\u2019altro curatore del sussidio, Enrico Molineri. Si punta a \u201ctrasmettere dei valori ai ragazzi, far conoscere loro delle tematiche molto importanti per la vita, ma - ci tiene a chiarire il cooperatore salesiano - in un modo vivace e avventuroso, rendendoci conto di quanto sia importante trattare bene la nostra casa comune: il senso del sussidio \u00e8 inoltre quello che, se si affrontano insieme e con gioia, i grandi problemi si riescono a superare\u201d. La storia di Eco, Jia e dei loro amici \u00e8 corredata da schede tematiche e contenutistiche, approfondimento dell\u2019enciclica del 2015, ma anche da giochi, attivit\u00e0 di gruppo e proposte di laboratori, oltre che di preghiere per iniziare o concludere le giornate. Il sussidio \u00e8 pensato nell\u2019ottica delle restrizioni per il coronavirus, che verosimilmente continueranno a limitare le esperienze di massa dei centri estivi, con gruppi pi\u00f9 piccoli di animatori e bambini. \u201cLa pandemia in qualche modo ci ha tolto quello che spesso diamo per scontato, la compagnia, la fraternit\u00e0, lo stare assieme, che sono invece cos\u00ec importanti\u201d, sottolinea don Joshtrom Isaac Kureethadam, coordinatore del settore Ecologia e Creato del Dicastero per il Servizio dello Sviluppo Umano Integrale. \u201cCredo davvero - riferisce - che Estate Ragazzi, quest'anno ispirata alla Laudato si\u2019, sar\u00e0 ancora pi\u00f9 bella, per tornare a stare assieme come un\u2019unica famiglia\u201d, pure nell\u2019ottica dell\u2019ultima enciclica del Pontefice, Fratelli tutti. (GA)\n9 aprile - COREA SUD Anno Laudato si\u2019. Vescovi impegnati nella cura del Creato\nSono impegni diversificati e a lungo termine quelli presi dai vescovi della Corea del Sud per l\u2019Anno Laudato si\u2019, iniziato nel 2020 e in corso fino al prossimo 24 maggio. Indetto dal Dicastero per il Servizio dello sviluppo umano integrale per celebrare i cinque anni di pubblicazione\n[dell\u2019omonima Enciclica di Papa Francesco sulla cura della casa comune](https://www.vatican.va/content/francesco/it/encyclicals/documents/papa-francesco_20150524_enciclica-laudato-si.html), lo speciale Anno ha visto la Chiesa di Seoul approntare un piano settennale di azione collettiva per la salvaguardia dell\u2019ambiente e l\u2019ecologia integrale, con l\u2019obiettivo di ottenere un mondo sostenibile. I vescovi si sono impegnati a lavorare a vari livelli in ogni diocesi, in ogni istituzione e insieme ai singoli credenti per curare il Creato e alleviare le sofferenze dei poveri. \"Non possiamo lasciare in eredit\u00e0 alle generazioni future una terra che sta morendo \u2013 [hanno affermato](https://www.ucanews.com/news/korean-church-makes-environmental-pledges-for-laudato-si-year/92049) \u2013 La Chiesa cattolica coreana deve partecipare attivamente alla salvaguardia dell\u2019ambiente, in unione con la Chiesa universale\u201d. Arcidiocesi e diocesi del Paese, quindi, hanno dato il via a programmi e attivit\u00e0 specifiche: ad esempio, Uijeongbu, diocesi a 20 chilometri da Seoul, ha lanciato ufficialmente il suo \"Piano d'azione\u201d a febbraio. Ora, la Commissione diocesana per la Pastorale del Creato sta guidando la campagna di sensibilizzazione per un\u2019azione pastorale che abbia un approccio ecologico integrato alla societ\u00e0, all'economia, alla cultura e alla vita quotidiana. Focus dell\u2019iniziativa sono l\u2019educazione, la solidariet\u00e0 e la pratica ambientale. La Commissione ha creato, inoltre, un database consultabile on line nel quale sono stati memorizzati documenti e filmati utili per accrescere nei fedeli la consapevolezza sulla crisi provocata dai cambiamenti climatici, soprattutto nel difficile contesto della pandemia da Covid-19. Centrale anche la decisione di puntare sull\u2019agricoltura sostenibile: in un\u2019area allestita presso la Cattedrale locale, si coltiva senza usare pesticidi o fertilizzanti e si irriga senza spreco d\u2019acqua: semplicemente, non si rimuove l\u2019erba tagliata perch\u00e9 trattiene l\u2019umidit\u00e0. Escluso inoltre l\u2019utilizzo della plastica o di materiali monouso. L\u2019Arcidiocesi di Seoul, invece, si \u00e8 concentrata sulla \u201cspiritualit\u00e0 ecologica\u201d: per questo, il \u201cPiano d\u2019azione\u201d approntato include la celebrazione di Messe speciali per il pianeta, ritiri spirituali e incontri di preghiera sulla salvaguardia dell\u2019ambiente. L\u2019Arcidiocesi mira a promuovere, poi, l\u2019educazione alla tutela dell\u2019ambiente per tutte le fasce di et\u00e0, a partire dai bambini per arrivare agli adulti, e per tutte le categorie, dai leader politici a quelli religiosi. (IP)\n9 aprile - CANADA Vescovi: eutanasia e suicidio assistito sono un\u2019uccisione deliberata della vita umana\n\u201cLa nostra posizione rimane inequivocabile: l'eutanasia e il suicidio assistito costituiscono l\u2019uccisione deliberata della vita umana in violazione dei Comandamenti di Dio; essi erodono la dignit\u00e0 condivisa impedendo la considerazione, l\u2019accettazione e l\u2019accompagnamento di coloro che soffrono e muoiono. Inoltre, minano il dovere fondamentale che abbiamo di prenderci cura dei membri pi\u00f9 deboli e vulnerabili della societ\u00e0\u201d: con queste parole, la Conferenza episcopale del Canada (Cccb) condanna la recente approvazione del disegno di legge C-7 che amplia la possibilit\u00e0 di ricevere l\u2019assistenza medica per morire (Maid), precedentemente riservata solo a coloro che avevano \u201cuna ragionevole prevedibilit\u00e0 di morte naturale\u201d. La normativa infatti espande la Maid a persone che potrebbero non essere a rischio di morte imminente, ma che hanno raggiunto uno stato di \u201cintollerabile sofferenza fisica o psicologica\u201d a causa di una malattia incurabile o una disabilit\u00e0.\n[In una nota](https://www.cccb.ca/wp-content/uploads/2021/04/Euthanasia-and-assisted-suicide-Message-to-faithful-8-April-2021-EN.pdf) a firma di Monsignor Richard Gagnon, Arcivescovo di Winnipeg e presidente dei vescovi, la Chiesa cattolica canadese ribadisce invece che \u201cla vita umana deve essere protetta dal concepimento alla morte naturale, in tutte le fasi e in tutte le condizioni\u201d, mentre con l\u2019approvazione della nuova legge i malati mentali e i disabili potrebbero ricevere pressioni \u201cfin troppo reali, pericolose e potenzialmente distruttive\u201d. I vescovi, poi, esprimono la loro gratitudine e manifestano il loro sostegno a tutti gli operatori sanitari e i volontari \u201ccompassionevoli\u201d che \u201ccontinuano a difendere la vita resistendo all'eutanasia e al suicidio assistito, promuovendo la cura della famiglia, degli amici e delle persone care nella loro sofferenza, o assistendo i malati e i moribondi\u201d. Di qui, l\u2019appello della Cccb ad incentivare \u201cun accesso rapido alle cure per la salute mentale, al sostegno sociale per i malati di mente e per i programmi di prevenzione del suicidio\u201d, tutelando anche i malati cronici, chi soffre di patologie degenerative o chi vive isolato in strutture per la lunga degenza. Al contempo, i vescovi canadesi citano la Lettera \u201c [Samaritanus bonus sulla cura delle persone nelle fasi critiche e terminali della vita](https://press.vatican.va/content/salastampa/it/bollettino/pubblico/2020/09/22/0476/01077.html)\u201d, diffusa dalla Congregazione per la Dottrina della Fede nel settembre del 2020 e nella quale si afferma:\u201d Il dolore e la morte non possono essere i criteri ultimi che misurano la dignit\u00e0 umana, la quale \u00e8 propria di ogni persona, per il solo fatto che \u00e8 un essere umano\u201d. Agli uomini e donne di fede, inoltre, i presuli di Ottawa lanciano un incoraggiamento: \u201cNon perdetevi d\u2019animo. Vi accompagneremo nella preghiera e nella difesa vigile contro una cultura della morte che continua ad erodere la dignit\u00e0 della vita umana nel nostro Paese\u201d. Dalla Cccb arriva anche il richiamo alla possibilit\u00e0 dell\u2019obiezione di coscienza per gli operatori sanitari che si oppongono all\u2019eutanasia e al suicidio assistito: \u201cSarebbe inaccettabile \u2013 prosegue la nota \u2013 se fossero costretti a partecipare ad atti che la loro coscienza considera moralmente sbagliati\u201d. Tanto pi\u00f9 che \u201cl'uccisione diretta di una persona non pu\u00f2 mai essere considerata un dovere\u201d. Per questo, i presuli si dicono \u201ccategoricamente contrari a permettere che l'eutanasia e il suicidio assistito abbiano luogo in istituzioni cattoliche\u201d. Forte inoltre l\u2019esortazione a promuovere le cure palliative che \u201csono benefiche per le condizioni fisiche, emotive e spirituali di un paziente, specialmente se fornite precocemente\u201d. Esse infatti possono \u201calleviare e controllare il dolore e la sofferenza fisica, psicologica e spirituale, cos\u00ec come la solitudine e l'isolamento, i sentimenti di perdita di dignit\u00e0 e il peso dell'assistenza spesso sperimentato dalla famiglia, dagli amici e da chi assiste i malati\u201d. \u201cLe cure palliative, e non l'eutanasia o il suicidio assistito, sono la risposta compassionevole e solidale alla sofferenza e al morire\u201d, sottolineano ancora i vescovi canadesi. La chiamata ai fedeli \u00e8 anche all\u2019impegno ed al coinvolgimento a livello individuale, parrocchiale e comunitario per \u201ccontinuare a fare pressione sui politici eletti riguardo a questi temi\u201d. \u201cPreghiamo seriamente per una nuova effusione di grazia \u2013 conclude la nota episcopale - in modo che la paura e la disperazione sperimentate da molti lascino il posto al coraggio e alla speranza e affinch\u00e9 tutti possano accogliere la chiamata a sostenere i sofferenti e i moribondi con lo sguardo amorevole e compassionevole di Cristo Risorto\u201d. (IP)\n9 aprile - ZAMBIA Presidente vescovi: \u201cTutela minori \u00e8 responsabilit\u00e0 di tutti, senza eccezioni\u201d\nLa creazione di un ambiente sicuro per bambini e adulti vulnerabili \u00e8 responsabilit\u00e0 di tutti, senza eccezioni: lo ha affermato il presidente della Conferenza episcopale in Zambia (Zccb), Monsignor George Lungu, intervenuto in questi giorni ad un incontro virtuale riservato ai responsabili diocesani per la tutela dei minori. \u201cMolto dipende da voi \u2013\n[ha detto il presule](http://communications.amecea.org/index.php/2021/04/03/zambia-zambia-conference-of-catholic-bishops-committed-to-child-protection/) \u2013 e da tutti coloro che sono un punto di riferimento nelle varie diocesi. La Chiesa ha fiducia in voi ed attinge alla vostra esperienza per rinnovare la pastorale e promuovere la salvaguardia dei bambini\u201d. La Zccb \u201cha dichiarato guerra al crimine degli abusi sessuali, fisici ed emotivi sui minori \u2013 ha sottolineato Monsignor Lungu \u2013 cos\u00ec come alla negligenza di chi non offre loro i beni essenziali\u201d, facendoli finire nel dramma dello \u201csfruttamento\u201d. Per questo, il presule ha richiamato la necessit\u00e0 che la Chiesa si ponga alla guida della lotta senza mezzi termini agli abusi sui minori, per il bene della nazione e delle comunit\u00e0. Ma per far s\u00ec che questa lotta abbia successo, il presidente dei vescovi in Zambia ha esortato combattere un nemico in particolare, ovvero \u201cla promozione di una cultura del silenzio e la morte della sensibilit\u00e0 di fronte a mali sociali cos\u00ec gravi\u201d. \u201cSe la Chiesa soprattutto resta silenziosa e inattiva, come pu\u00f2 militare contro l\u2019abuso dei minori?\u201d \u00e8 stata la domanda fondamentale posta dal presule. Il suo auspicio \u00e8 stato dunque che i responsabili diocesani di settore riescano a formarsi in modo adeguato per promuovere attivit\u00e0 in grado di creare un ambiente sicuro per i minori, sia nelle aree pi\u00f9 remote che in quelle pi\u00f9 sviluppate del Paese. (IP)\n9 aprile -REGNO UNITO Morto Filippo di Edimburgo. Cordoglio unanime di cattolici e anglicani\nSua Altezza Reale il principe Filippo, Duca di Edimburgo \u201c\u00e8 stato un esempio di lealt\u00e0 incrollabile e di dovere offerto con gioia\u201d: cos\u00ec il Cardinale cattolico Vincent Nichols, Arcivescovo di Westminster, nel Regno Unito, ricorda\n[in una breve nota](https://www.cbcew.org.uk/cardinal-nichols-prays-for-the-repose-of-the-soul-of-prince-philip/) il principe consorte della Regina Elisabetta II, scomparso oggi all\u2019et\u00e0 di 99 anni nel Castello di Windsor. \u201cPrego per la Regina e per tutta la famiglia reale \u2013 prosegue il porporato \u2013 Quanto ci mancher\u00e0 la presenza e la personalit\u00e0 del principe Filippo, cos\u00ec pieno di vita! Possa riposare in pace\u201d. E il medesimo cordoglio viene espresso anche dal Reverendo Justin Welby, Arcivescovo anglicano di Canterbury, che piange la scomparsa di Filippo e la sua \u201cstraordinaria vita di servizio dedito\u201d. Il suo \u201cimmancabile sostegno\u201d e la sua \u201cincessante lealt\u00e0\u201d alla Regina Elisabetta vengono ricordate dal Reverendo Welby, che [in una nota](https://www.archbishopofcanterbury.org/news/news-and-statements/statement-archbishop-canterbury-death-hrh-duke-edinburgh) sottolinea come Filippo abbia \u201ccostantemente messo gli interessi degli altri davanti ai propri, offrendo un esempio eccezionale di servizio cristiano\u201d. \u201cMaestro nel mettere le persone a proprio agio e nel farle sentire speciali\u201d, il principe di Edimburgo viene ricordato dall\u2019Arcivescovo anglicano anche per \u201cla sua evidente gioia di vivere e per la sua capacit\u00e0 di comunicare con persone di ogni estrazione e percorso di vita\u201d. \"L'eredit\u00e0 che egli lascia \u00e8 enorme \u2013 continua la nota - Il suo lavoro con innumerevoli enti di beneficenza e organizzazioni rifletteva i suoi interessi globali e ad ampio raggio su argomenti come l\u2019ambiente, lo sport, il design, l'ingegneria e il dialogo interreligioso\u201d. \u201cVoce profetica\u201d che ha portato \u201cle persone di tutto il mondo ad una nuova preoccupazione e un nuovo impegno in favore del futuro del nostro pianeta\u201d, il compianto principe consorte viene indicato dall\u2019Arcivescovo Welby come un modello da seguire per \u201cla forza d\u2019animo e il profondo senso di impegno al servizio degli altri\u201d, virt\u00f9 quanto mai necessarie soprattutto ora, in tempo di pandemia da coronavirus. Anche l\u2019Arcivescovo cattolico di Armagh e Primate di tutta l'Irlanda, Eamon Martin, si dice rattristato dalla notizia della scomparsa del Duca di Edimburgo, definendolo [in una nota](https://www.catholicbishops.ie/2021/04/09/archbishop-eamon-martin-expresses-his-sympathy-to-queen-elizabeth-on-the-death-of-prince-philip/) \u201cmarito, padre, nonno e bisnonno molto amato\u201d. \u201c\u00c8 stato un visitatore regolare dell'Irlanda del Nord in relazione al suo diffuso impegno caritativo \u2013 afferma il Primate irlandese - La sua visita in Irlanda, insieme alla regina Elisabetta nel 2011, si distingue come un momento di pace e riconciliazione e come una dimostrazione storica dell'importanza della comprensione reciproca e delle relazioni rispettose tra queste isole\u201d. Dall\u2019Arcivescovo di Armagh, infine, giunge la rassicurazione della preghiera per la Regina Elisabetta e la famiglia reale \u201cin questo momento difficile\u201d. (IP)\n9 aprile AMERICA LATINA Incontro dei vescovi di frontiera sul tema delle migrazioni\nLe nuove preoccupazioni che il fenomeno migratorio sta generando in America Latina e le sfide poste dalla pandemia da Covid-19: sono stati questi gli assi portanti dell\u2019incontro virtuale che ha avuto luogo il 6 aprile tra i vescovi delle diocesi di frontiera di Per\u00f9, Bolivia, Cile e Argentina. All\u2019evento hanno partecipato anche padre Fabio Baggio, sottosegretario della Sezione Migranti e rifugiati del Dicastero per il Servizio dello sviluppo umano integrale, i Nunzi apostolici e i responsabili delle Commissioni pastorali per i Migranti dei Paesi interessati. \u201cRiflettere, conoscere, condividere e incidere come Chiesa nei contesti migratori di fronte alle manifestazioni di vulnerabilit\u00e0 dei diritti che si vivono nelle regioni di frontiera \u2013\n[si legge nella nota diffusa al termine dei lavori](https://prensacelam.org/2021/04/08/iglesias-de-frontera-de-peru-bolivia-chile-y-argentina-se-reunen-para-debatir-sobre-migracion/) - \u00e8 stato l'obiettivo di questo incontro che ha favorito uno spazio di dialogo fraterno, dimostrando la presenza e la rilevanza della Chiesa nei fenomeni sociali di ogni Paese\u201d. \u201cLa migrazione \u00e8 un fenomeno sempre pi\u00f9 presente in tutto il mondo ed \u00e8 presente anche in America Latina \u2013 continua la nota - Papa Francesco invita ad accogliere, proteggere, promuovere e integrare i migranti, atteggiamenti che vengono assunti dalla Chiesa latinoamericana e caraibica\u201d. Nello specifico delle regioni di confine, tuttavia \u2013 raccomandano i vescovi - questo lavoro con i migranti e i rifugiati \u201cdeve essere accompagnato da entrambi i lati della frontiera, cercando di coordinare le azioni per rendere la proposta del Pontefice una realt\u00e0\u201d. Da ricordare che, secondo il Rapporto 2019 sullo sviluppo umano realizzato dal Programma Onu per lo Sviluppo, in America Latina il 10 per cento della popolazione pi\u00f9 ricca concentra nelle proprie mani una quota di reddito maggiore rispetto a qualsiasi altra regione del pianeta, ovvero il 37 per cento, mentre il 40 per cento della popolazione pi\u00f9 povera ne detiene solo il 13 per cento. Le stime quindi parlano di circa 50 milioni di persone che, in tutta la regione, vivono al di fuori dei loro Paesi di origine perch\u00e9 costretti da motivi economici. Questa cifra include tutti coloro che non sono riusciti ad attraversare il confine o che sono stati uccisi o detenuti nel tentativo di attraversarlo. Nel 2020, inoltre, il Sud America e i Caraibi si sono trovati ad affrontare uno dei flussi migratori pi\u00f9 grande al mondo: quello dei migranti e rifugiati venezuelani che, a gennaio dello scorso anno, sfioravano gi\u00e0 quota 4 milioni, incusi moltissimi bambini. (IP)\n9 aprile - MYANMAR Appello di Acs International a pregare perch\u00e9 cessino le violenze nel Paese\nDi fronte all\u2019escalation di violenza in Myanmar, Aiuto alla Chiesa che Soffre International invita i cristiani di tutto il mondo a pregare. Il presidente esecutivo della fondazione pontificia, Thomas Heine-Geldern, esorta a sostenere l\u2019appello lanciato da Papa Francesco all\u2019udienza generale del 17 marzo scorso perch\u00e9 cessino le violenze e venga avviato il dialogo. Lo scorso fine settimana si sono verificati gli scontri pi\u00f9 sanguinosi dall'inizio del colpo di stato avvenuto l\u20191 febbraio. Si stima che ad oggi siano oltre 500 le persone che hanno perso la vita. \u201cSecondo gli esperti, nessuna delle parti, n\u00e9 i militari n\u00e9 il movimento per la democrazia, \u00e8 disposta a ritirarsi - riferisce il presidente esecutivo di Acs -. I militari credono di avere il diritto di terrorizzare le persone alla ricerca di \u2018stabilit\u00e0 e sicurezza\u2019. E per le strade, il movimento guidato dai giovani, \u00e8 deciso a liberare il Paese dalla dittatura militare\u201d. Da qui l\u2019invito di Thomas Heine-Geldern alla preghiera. \u201cAbbiamo bisogno di pace e riconciliazione\u201d afferma il presidente esecutivo di Acs che invita tutti a pregare quotidianamente per il Myanmar. Thomas Heine-Geldern evidenzia che segni di speranza giungono dalla testimonianza della Chiesa cattolica, come le immagini della religiosa inginocchiatasi davanti ai militari per implorare la fine delle violenze. In Myanmar solo l'8% circa della popolazione \u00e8 di religione cristiana. La stragrande maggioranza \u00e8 di fede buddista. Acs sostiene la Chiesa cattolica locale finanziando la formazione dei religiosi, l\u2019istruzione superiore dei sacerdoti, la catechesi per i fedeli e progetti finalizzati alla costruzione e ristrutturazione di chiese, cappelle, case parrocchiali, conventi, comunit\u00e0 e centri di formazione. (TC)\n9 aprile - ETIOPIA Da Caritas Ambrosiana 10mila euro per gli sfollati del Tigray. Avviata anche una raccolta fondi per assicurare aiuti\nAderendo all\u2019appello della rete Caritas per la crisi nel Tigray, in Etiopia, Caritas Ambrosiana stanzia per gli aiuti immediati un primo contributo di 10mila euro e lancia una raccolta fondi per gli sfollati costretti ad abbandonare le loro case per sfuggire alle violenze. A fronte dell\u2019emergenza che il Paese sta vivendo, Caritas Etiopia ha chiesto un intervento alla rete internazionale delle Caritas per avviare un programma di aiuti. Il piano, riferisce un comunicato di Caritas Ambrosiana, prevede nell\u2019immediato la distribuzione di materiale agli sfollati: materassi, abiti, coperte, utensili per cucinare, taniche e secchi per la raccolta e la conservazione dell\u2019acqua, indispensabili fino a quando non saranno ripristinati i sistemi idrici danneggiati dal conflitto. Per un anno, l\u2019intervento umanitario intende garantire supporto nutrizionale ai minori di cinque anni, assicurare alla popolazione voucher per procurarsi cibo e favorire la ripresa delle attivit\u00e0 per il sostentamento familiare attraverso l\u2019acquisto di sementi e animali. Sar\u00e0, inoltre, offerto supporto medico-sanitario a bambini e anziani, counselling e supporto psicologico e kit scolastici. Infine si prevedono attivit\u00e0 per favorire il dialogo e la convivenza pacifica. Il contributo di Caritas Ambrosiana risponde anche all\u2019invito di Papa Francesco, nel messaggio Urbi et Orbi di Pasqua, a trovare soluzioni pacifiche ai conflitti, come quelli del Tigray dove si registra gli sfollati sono oltre un milione. Nella regione, lo scontro tra l\u2019esercito etiope e i ribelli secessionisti, iniziato lo scorso 4 novembre, ha costretto alla fuga la popolazione e in 60 mila hanno attraversato la frontiera e trovato rifugio nel vicino Sudan. Complessivamente si stima siano 2,3 milioni le persone ridotte all\u2019indigenza e a preoccupare sono pure i circa 96mila rifugiati eritrei ospitati in diversi campi, dove c\u2019\u00e8 urgente bisogno di assistenza sanitaria, cibo, protezione per le categorie pi\u00f9 vulnerabili e accesso all\u2019acqua, indispensabile per le necessit\u00e0 alimentari e per garantire le condizioni minime di igiene. L\u2019Etiopia si trova inoltre a dovere affrontare le invasioni di locuste e la pandemia di Covid-19 e in molte aree la popolazione \u00e8 in una condizione di grave insicurezza alimentare. Fonti locali riferiscono che si sono gi\u00e0 registrati i primi morti per fame. \u201cInvisibile agli occhi dell\u2019Occidente, la tragedia del Tigry rischia di essere dimenticata. Proprio, invece, le testimonianze raccolte dalla Caritas locale riferiscono di uccisioni di civili e di una situazione di estrema povert\u00e0 - afferma Luciano Gualzetti, direttore di Caritas Ambrosiana -. Non \u00e8 possibile voltarsi dall\u2019altra parte. \u00c8 con questo spirito che abbiamo aderito alla richiesta di aiuto che Caritas Etiopia ha lanciato e invitiamo chi pu\u00f2 a dare il proprio contributo e a vincere l\u2019indifferenza nei confronti del grido di aiuto proveniente da altri Paesi\u201d. (TC)\n9 aprile - GHANA Bambino ucciso da due adolescenti. Appello vescovi alla conversione morale del Paese\nSi chiamava Ishmael Mensah Abdallah, aveva solo dieci anni e il 3 aprile, Sabato Santo, \u00e8 stato ucciso a Kasoa, in Ghana. A compiere il delitto sono stati due adolescenti, spinti da un duplice movente: il sequestro a scopo di riscatto e la consegna della vittima ad un presunto mago che avrebbe praticato un rito per ottenere la ricchezza in poco tempo. Una vicenda che la Conferenza episcopale nazionale (Gcbc) definisce \u201cscioccante, triste e raccapricciante\u201d:\n[in una nota](https://www.cbcgha.org/wp-content/uploads/2021/04/THE-MURDER-OF-ISHMAEL-MENSAH-ABDALLAH-A-STATEMENT-FROM-THE-GCBC.pdf) a firma del loro presidente, Monsignor Philip Naameh, i vescovi deplorano fortemente l\u2019accaduto e chiedono \u201cinterventi urgenti\u201d per evitare che simili episodi possano ripetersi in futuro. Ma soprattutto la Gcbc sottolinea la necessit\u00e0 di affrontare il tema della ricchezza che nel Paese viene cercata sempre pi\u00f9 in modo parossistico e rapido. \u201cViviamo in una nazione \u2013 scrivono i presuli \u2013 in cui la ricchezza viene celebrata e posta al di sopra di tutto, in cui i ricchi sono venerati senza mettere in discussione la fonte dei loro possedimenti, in cui le buone qualit\u00e0 di un leader sono equiparate alle donazioni che fa, in cui le persone credono di dover fare i soldi in ogni modo, perch\u00e9 il fine giustifica i mezzi\u201d. Ma \u201cl\u2019orribile delitto\u201d di Ishmael, prosegue la nota, dovrebbe servire da \u201ccampanello d\u2019allarme\u201d per far comprendere \u201cal popolo e alla nazione\u201d quanto si sia andata smarrita \u201cla bussola morale\u201d. Al contempo, la Gcbc esorta chi di dovere ad \u201cagire rapidamente per affrontare simili minacce alla sicurezza nazionale\u201d, mentre i mass-media vengono invitati a non dare spazio alle \u201cattivit\u00e0 fraudolente\u201d di presunti maghi che \u201cpropagano il male\u201d, promettendo \u201cdi rendere le persone ricche in un breve periodo di tempo\u201d. Bisogna \u201ctracciare un nuovo cammino \u2013 ribadiscono ancora i presuli \u2013 se vogliamo costruire un Paese in cui le persone sappiano apprezzare la necessit\u00e0 del duro lavoro, dell'onest\u00e0, dei valori, dell'integrit\u00e0 e del desiderio di un vero raggiungimento della ricchezza che non sia avido, ingannevole e ad ogni costo, come quello attuale\u201d. Infine, la Chiesa cattolica del Ghana affida l\u2019anima del piccolo Ishmael alla misericordia di Dio e prega per la sua famiglia e \u201cper i tanti adolescenti fuorviati nel nostro mondo moderno\u201d. (IP)\n9 aprile - STATI UNITI Cardinale Dolan: \u201c\u00c8 ora di tornare a Messa!\u201d\n\u201c\u00c8 ora di tornare alla Messa!\u201d Con questa esclamazione, il cardinale Timothy Dolan, il 7 aprile, sulla pagina web dell\u2019arcidiocesi di New York ha invitato i cattolici a tornare alla Messa domenicale. Un anno fa, ha ricordato il porporato, \"vi abbiamo consigliato di non venire in chiesa. Non abbiamo avuto scelta, poich\u00e9 le sagge linee guida sanitarie ci hanno imposto di chiudere gli edifici della nostra chiesa\", per fermare la diffusione della pandemia di coronavirus nel Paese, e abbiamo trasmesso le Messe attraverso i mezzi di comunicazione, pur sapendo che non era certo la stessa cosa. In estate, poi, quando le restrizioni si sono attenuate e l'arcidiocesi ha ripreso le celebrazioni alla presenza dei fedeli, le parrocchie \u201csono state all'altezza della situazione\u201d, - ha aggiunto - osservando una scrupolosa igiene e rispettando i protocolli sanitari. In questo modo, i parrocchiani \"gradualmente hanno cominciato a tornare\" in chiesa. Ma ora, in un momento in cui sempre pi\u00f9 persone vengono vaccinate e la gente partecipa sempre pi\u00f9 alle attivit\u00e0 pubbliche, dobbiamo dire \u201cbasta alla gradualit\u00e0, \u00e8 ora di tornare alla Messa domenicale\". \u201cMolti cattolici \u2013 ha osservato - stanno gi\u00e0 tornando alle attivit\u00e0 pubbliche senza partecipare alla Messa, e dovrebbero tornare in Chiesa\". \u201cNoi riconosciamo Ges\u00f9 nella Messa e nella Santa Comunione\u201d ha scritto il cardinale Dolan. \u201cEntriamo di nuovo nel mistero eterno e infinito della sua morte sulla croce e risurrezione dai morti. Ogni Messa domenicale \u00e8 il rinnovarsi dell'Ultima Cena, del Venerd\u00ec Santo e della Pasqua\". Osservando, dunque, scrupolosamente tutte le misure precauzionali, ha ribadito il proporato, \u201c\u00e8 ora di tornare alla Messa domenicale!\u201d I cattolici, ha infine precisato, continueranno comunque ad essere esonerati dal precetto festivo per motivi seri di salute e di et\u00e0. (AP)\n9 aprile - RD CONGO Violenze nell\u2019est del Paese. Appello vescovi: \u201cNon uccidete i vostri fratelli!\u201d\nOltre 6mila morti a Beni dal 2013 e pi\u00f9 di 2mila a Bunia solo nel 2020; 3milioni di sfollati e 7.500 persone rapite; case e villaggi bruciati, scuole e centri sanitari distrutti, edifici amministrativi saccheggiati; animali, campi e raccolti depredati. Sono questi i drammatici numeri del conflitto che attanaglia il Nord Kivu e l\u2019Ituri, nell\u2019est della Repubblica Democratica del Congo, dove da anni si verificano scontri e massacri tra diversi gruppi armati. Per questo, il Comitato permanente della Conferenza episcopale nazionale (Cenco) ha diffuso\n[un messaggio](http://www.cenco.org/arretez-de-tuer-vos-freres/) in cui esorta a porre fine alle violenze: \u201cSmettetela di uccidere i vostri fratelli! \u2013 implorano i presuli, rivolgendosi a tutte le parti in causa \u2013 Il loro sangue grida dalla terra\u201d. Il documento sottolinea \u201cla morte, la desolazione e gli sfollamenti\u201d che la popolazione locale \u00e8 costretta a subire e ricorda che, a met\u00e0 gennaio, una delegazione composta da membri della Cenco e dell\u2019Aceac (Associazione delle Conferenze episcopali dell'Africa centrale) ha compiuto una visita di solidariet\u00e0 nelle diocesi di Goma, Butembo-Beni e Bunia, proprio per \u201cascoltare e confortare\u201d i fedeli, portando \u201cun messaggio di pace e di speranza e un appello all\u2019unit\u00e0\u201d. Nei prossimi mesi, invece, \u00e8 prevista una visita pastorale nel Sud Kivu, dove la situazione \u00e8 altrettanto preoccupante. Punto per punto, dunque, la Cenco ripercorre gli incontri avuti in Nord Kivu e in Ituri, cercando di analizzare \u201cle cause profonde\u201d del conflitto che sembra essere di varia natura: in Nord Kivu, esso \u00e8 sia \u201ccomunitario\u201d, ovvero dovuto ad \u201cuna strategia di occupazione delle terre\u201d e \u201call\u2019arrivo improvviso e massiccio di popolazioni provenienti dall\u2019Uganda\u201d; sia \u201creligioso\u201d, poich\u00e9 secondo alcuni interlocutori dei vescovi \u00e8 in atto una sorta di \u201cislamizzazione della regione\u201d a scopo politico. In Ituri, invece, la situazione \u201c\u00e8 molto pi\u00f9 complessa\u201d, perch\u00e9 \u201cla crisi \u00e8 ricorrente e sfaccettata\u201d: i gruppi armati qui presenti sono pi\u00f9 di cento e spesso sono spalleggiati o strumentalizzati da alcuni leader politici; l\u2019esercito regolare di stanza nella regione, invece, non ha alcun potere, nonostante i vescovi riconoscano \u201ci grandi sforzi compiuti dai militari regolari per frenare massacri e saccheggi\u201d. La realt\u00e0 \u00e8 che i problemi sono endemici, prosegue la Cenco: i soldati sono demotivati, anche a causa di una scarsa retribuzione; l\u2019eccessivo numero dei centri di comando ne disperde le forze, a vantaggio della criminalit\u00e0; il livello di infiltrazione di ex ribelli sospettati di complicit\u00e0 con il nemico \u00e8 alto; la corruzione di alcuni ufficiali che \u201csi preoccupano di pi\u00f9 dei propri affari che delle operazioni militari\u201d \u00e8 frequente; le frontiere sono \u201cporose\u201d e facilitano l\u2019ingresso di uomini armati dai Paesi vicini. L\u2019unica costante, sottolineano i vescovi congolesi, \u00e8 che \u201cla vittima principale\u201d di tutta questa situazione \u00e8 la popolazione che \u201cha la sensazione di essere abbandonata\u201d dallo Stato. Le tante promesse fatte dal governo sul ristabilimento rapido della pace, infatti, sono rimaste lettera morta, mentre la leadership politica appare sempre pi\u00f9 negativa, perch\u00e9 sembra \u201cfomentare i conflitti per trarne profitto, approfittare della crisi per saccheggiare le risorse naturali del Paese ed assistere impotente al suo sgretolamento\u201d. Grave \u00e8 anche la condizione del sistema giudiziario, affermano i vescovi, ormai sempre pi\u00f9 debole e schiacciato dall\u2019impunit\u00e0, mentre \u201cgli ex detenuti tornano a compiere violenze perch\u00e9 non riescono essere reintegrati nella comunit\u00e0 civile\u201d. La Cenco chiama in causa, poi, la Monusco, ovvero la missione dell'Organizzazione delle Nazioni Unite per la stabilizzazione del Paese: nonostante essa punti alla riapertura di alcune sue basi che sono state chiuse e creda nella possibilit\u00e0 che la nazione esca dalla crisi, tuttavia la Monusco \u00e8 \u201caccusata dalla popolazione di passivit\u00e0 e persino di complicit\u00e0\u201d. \u201cLa sua presenza \u00e8 vista ormai con sospetto e scetticismo \u2013 si legge nel messaggio episcopale - perch\u00e9 non \u00e8 riuscita a fermare i massacri, anche quando sono avvenuti a pochi metri dalle forze Onu\u201d. Conclusa questa analisi capillare dalla quale emerge che \u201cnell\u2019est della Repubblica democratica del Congo serve una combinazione di sforzi a diversi livelli per superare una realt\u00e0 molto complessa\u201d, i vescovi fanno alcune raccomandazioni ed auspicano: una riforma strutturale del governo; una migliore gestione dell\u2019esercito, con la rimozione di tutti gli ufficiali collusi; un rafforzamento della logistica per prevenire gli attacchi dei miliziani e ridurre, cos\u00ec, la perdita di vite umane; l\u2019avvio di un\u2019operazione militare su larga scala, sotto l\u2019autorit\u00e0 del Consiglio di sicurezza dell\u2019Onu; il disarmo e il reintegro sociale dei soldati smobilitati, per evitare che vadano ad ingrossare le fila dei miliziani; \u201cla creazione di un quadro permanente di consultazione per la coesione e la pace nell'est del Paese, guidato da un Osservatorio scientifico multidisciplinare, e il coinvolgimento dei leader locali nella sensibilizzazione alla convivenza pacifica\u201d. Allo stesso tempo, la Cenco chiede di sviluppare nelle zone di conflitto \u201cspazi di dialogo\u201d basati sulla \u201cpromozione dei valori di cittadinanza\u201d, insieme allo sviluppo di \u201cun partenariato bilaterale e multilaterale con i partner internazionali\u201d. \u201cLa guerra \u00e8 la madre di tutte le miserie, colpisce tutte le sfere della societ\u00e0 e compromette il futuro dei nostri figli \u2013 sottolineano ancora i vescovi congolesi - Invitiamo coloro che sono presi dallo spettro della divisione a comprendere che \u00e8 attraverso l'amore e l'unit\u00e0 che il male pu\u00f2 essere vinto e la violenza spezzata\u201d. Di qui, l\u2019invito ad \u201cun tempo di preghiera per la pace nell'est del Pese\u201d, perch\u00e9 il dramma di questa regione \u201criguarda l\u2019intera nazione\u201d. \u201cSiamo tutti invitati ad assumerci le nostre responsabilit\u00e0 e a rafforzare i nostri legami di solidariet\u00e0 e fratellanza\u201d, ribadiscono i presuli. Dal suo canto, la Cenco garantisce il suo impegno \u201cnell\u2019accompagnare il processo di costruzione della pace e della coesione sociale, nel consolidare la fraternit\u00e0 tra i popoli e le comunit\u00e0, affinch\u00e9 i nemici si tendano la mano e gli avversari accettino di percorrere un tratto di strada insieme\u201d. Il messaggio si conclude con un\u2019invocazione alla Vergine Maria, Regina della Pace. (IP)\n9 aprile - LIBANO Aiuti del Mecc alle persone in difficolt\u00e0 e ai pi\u00f9 fragili a causa della pandemia e del disastro al porto di Beirut\nKit per l\u2019igiene, dispositivi anti-Covid, pacchi cibo e utensili da cucina sono stati distribuiti in Libano dall\u2019Ufficio di Beirut del Dipartimento di Assistenza e Soccorso \u2013 Diakonia del Consiglio delle Chiese del Medio Oriente (Mecc) a 1.125 persone residenti nella capitale e sul Monte Libano. L\u2019esplosione del 4 agosto dello scorso anno al porto di Beirut e la pandemia hanno avuto gravi ripercussioni sulla vita di molte famiglie che da mesi si trovano in difficolt\u00e0. Il Mecc sta sostenendo economicamente i gruppi pi\u00f9 colpiti e bisognosi; in collaborazione con i membri del Comitato ecumenico per il soccorso di Beirut, in rappresentanza delle Chiese, stanno ricevendo aiuti in denaro 375 famiglie, mentre buoni alimentari sono stati distribuiti a 72 famiglie. Il programma di aiuto viene portato avanti in collaborazione con diverse organizzazioni internazionali, fra le quali Act Alliance (ACT), Norwegian Church Aid (NCA), FIDA ed Emergency Relief & Development Overseas (ERDO). Il Mecc ha anche offerto supporto psicologico a donne e bambini che a causa della pandemia hanno avuto ripercussioni negative sulla salute mentale. Otto sessioni, in particolare, hanno coinvolto 12 donne che si sono trovate ad affrontare problemi dovuti alla solitudine, in particolare dopo il blocco imposto dal Covid-19. Supporto psicologico \u00e8 stato offerto anche ad alcune donne che vittime violenza di genere, isolamento culturale ed esperienze traumatiche. Dodici bambini, invece, hanno beneficiato di 4 sessioni di supporto psicosociale che hanno svolto un ruolo prezioso nel promuovere il loro benessere e la loro resilienza. I piccoli hanno partecipato a molti giochi e attivit\u00e0 ricreative sviluppando capacit\u00e0 e risorse per affrontare sfide emotive e sociali. (TC)\n9 aprile - CILE \"Diamo da mangiare a Ges\u00f9 2021\": campagna di solidariet\u00e0 dell\u2019arcidiocesi di Concepci\u00f3n\nMonsignor Fernando Chomali, arcivescovo di Concepci\u00f3n, ha inviato un messaggio all\u2019intera comunit\u00e0 \u2013 si legge sulla pagina web dell\u2019Episcopato -, invitandola a partecipare alla campagna di solidariet\u00e0, che prende il via oggi, 9 aprile, dal titolo \"Diamo da mangiare a Ges\u00f9 2021\", organizzata dalla sua arcidiocesi. L\u2019iniziativa ha lo scopo di raccogliere fondi per finanziare le mense di fraternit\u00e0 e per aiutare chi ha pi\u00f9 bisogno in questo complesso scenario generato dalla diffusione della pandemia di coronavirus nel Paese. Il presule ha raccontato di aver messo in vendita, in questa occasione, i suoi quadri, dipinti durante la pandemia, \u201cper trasformarli in cibo\u201d. \u201cDal 9 aprile di quest'anno - ha annunciato - potrete vederli su Instagram e su Facebook\". Nella speranza \"che a nessuno manchi il necessario per vivere durante questo rigido inverno che si avvicina\u201d, l\u2019arcivescovo ha sottolineato come anche la bellezza e l'arte possano trasformarsi in solidariet\u00e0. \u201cVi invito ad aiutarci\u201d ha concluso. \u201cChe Dio vi benedica\u201d. Chiunque volesse contribuire alla campagna, pu\u00f2 farlo, usando le seguenti coordinate bancarie: Fundaci\u00f3n Social Laudato si\u2019 53.333.903-4. Conto corrente \u2013 Banco BCI 28270843. (AP)\n9 aprile - TERRA SANTA Ieri a Gerusalemme lo scambio degli auguri di Pasqua fra le diverse confessioni di fede cristiana interrotto lo scorso anno a causa del Covid\nSi \u00e8 svolto ieri mattina a Gerusalemme, presso la Custodia di Terra Santa, lo scambio degli auguri di Pasqua fra le diverse confessioni di fede cristiana. Lo scorso anno il tradizionale appuntamento \u00e8 stato cancellato a causa della pandemia. Quest\u2019anno, nel rispetto delle norme sanitarie, l\u2019incontro si \u00e8 rinnovato. Ad accogliere le delegazioni il custode di Terra Santa, fr Francesco Patton, il vicario custodiale, fr Dobromir Jasztale, e una delegazione di frati francescani del convento di San Salvatore. Ad arrivare per prima, riferisce il portale della Custodia di Terra Santa, \u00e8 stata la delegazione dei greci ortodossi, guidata dal patriarca Teofilo III che ha voluto sottolineare la vicinanza, in questo periodo particolare, a tutte le persone che hanno sofferto a causa della pandemia. \u201cOggi, qui, celebriamo con gioia la possibilit\u00e0 di vedere una luce in fondo al tunnel\u201d ha detto Teofilo III. Il patriarca ortodosso ha aggiunto che \u201cper Gerusalemme \u00e8 importante celebrare la Pasqua perch\u00e9 questo posto deve essere il testimone perenne della risurrezione\u201d, e che \u201ccon il Santo Sepolcro che abbraccia tutte le comunit\u00e0\u201d viene dimostrata \u201cla necessit\u00e0 di portare la luce della resurrezione\u201d. I rappresentati della chiesa Etiope hanno invece ricordato che occorre \u201cprofondamente ringraziare Dio per questo tempo pi\u00f9 sereno in cui ci viene permesso di festeggiare la Pasqua\u201d. \u201cIn questo tempo di pandemia \u00e8 necessario dare un messaggio di gioia, senza parlare di tristezza e malattia ma dobbiamo dare forza\u201d, ha affermato, invece il rappresentante della delegazione copta, mentre quello della chiesa ortodossa siriaca ha chiesto l\u2019intercessione di Dio per la pace nel mondo e la guarigione degli ammalati, soprattutto in questo anno di pandemia. Una delegazione della Custodia si \u00e8 recata al patriarcato cattolico greco-melchita, e infine, al termine della mattinata, i francescani della Custodia hanno ospitato il patriarca latino di Gerusalemme Pierbattista Pizzaballa. (TC)\n9 aprile - PORTOGALLO Azzorre: apre al pubblico il Museo di Arte Sacra di Horta\nIl 29 maggio, il vescovo di Angra, monsignor Jo\u00e3o Evangelista Pimentel Lavrador, presieder\u00e0 la cerimonia di apertura del Museo di Arte Sacra di Horta, nella Chiesa di Carmo (isola di Faial), alle ore 20. Il nuovo spazio museale, al cui interno sono conservati pi\u00f9 di mille pezzi, aprir\u00e0 con quattro mostre: \u201cIl Barocco nell'isola di Faial\u201d, \u201cMaria nell'arte\u201d, \u201cI Santi penitenti del Terzo Ordine francescano\u201d e \u201cLa collezione trionfale del XVIII secolo della Chiesa di Carmo\u201d. \"Vogliamo, in primo luogo, che questo sia uno spazio per l'apprezzamento dell'arte e del patrimonio artistico, ma non solo. Il nostro desiderio \u00e8 quello di continuare all'interno di ci\u00f2 che \u00e8 l'arte sacra e dare nuovi contributi\", ha riferito al portale di \u201cIgreja A\u00e7ores\u201d il direttore del Museo di Arte Sacra di Horta, padre Marco Luciano Carvalho. \"Non possiamo limitarci a ci\u00f2 che esiste \u2013 ha aggiunto padre Carvalho -, dobbiamo introdurre pezzi contemporanei che ci aiutino a colmare il divario tra arte e fede, e tra questi due aspetti e la vita\", e ci aiutino a creare uno spazio \"di dialogo\" tra la storia e il presente. Il Museo riunir\u00e0 il patrimonio del Terzo Ordine di Carmo, del Terzo Ordine di San Francesco, e altri pezzi diocesani e dell'isola di Pico, con lo scopo di trasmettere la storia della Chiesa di Faial e delle Azzorre. Inoltre, nel Museo sar\u00e0 esposto anche il primo paramentario della diocesi di Angra e, nella Chiesa di Carmo, una collezione di immagini del XVI e XVII secolo. I lavori di ristrutturazione delle sale della Chiesa di Carmo, assegnate al Museo, sono iniziati l'estate scorsa e \"stanno procedendo bene\". \"Abbiamo avuto un grande sostegno da parte del Municipio di Horta \u2013 ha sottolineato il sacerdote -, anche se abbiamo bisogno urgente di fondi\". (AP)\n9 aprile - ITALIA Le celebrazioni di domenica a Gela, dove dal 2013 opera la Piccola Casa della Misericordia voluta dal Papa\nGiornata ricca di celebrazioni l\u201911 aprile a Gela, dove nella domenica della Misericordia si festegger\u00e0 anche la Piccola Casa della Misericordia fondata da don Pasqualino di Dio, su suggerimento di Papa Francesco, come segno concreto della misericordia di Dio. L\u2019idea \u00e8 nata nel 2013, quando don Pasqualino, dopo aver preso parte, il 17 marzo, alla prima messa pubblica di Francesco, viene ricevuto in udienza. Era il 24 aprile, il giovane sacerdote parl\u00f2 al Pontefice della sua diocesi, Piazza Armerina, delle difficolt\u00e0 di tante famiglie e di quanti avevano bisogno di aiuto. Francesco sugger\u00ec di dar vita a un\u2019opera di carit\u00e0 che aiutasse i poveri. Oggi, la Piccola Casa della Misericordia, che cerca di attualizzare il messaggio biblico della misericordia attraverso la spiritualit\u00e0 delle 3 P, Pane, Parola e Poveri, \u00e8 un centro di numerose opere, svolte insieme alla Cooperativa sociale \u201cRaphael\u201d. Ha una mensa, un poliambulatorio medico, un dormitorio, un centro di ascolto, un emporio di abbigliamento, laboratori di cucito, falegnameria e ceramica, e ancora distribuisce pacchi alimentari, offre consulenze professionali, mediazione familiare, servizi di trasporto a persone in difficolt\u00e0 e corsi di recupero scolastico. Nella Casa collaborano 150 volontari e sono in tanti a sostenere le varie attivit\u00e0 rivolte a circa 750 famiglie. Nella chiesa di Sant\u2019Agostino di Gela, domenica, per celebrare la Divina Misericordia, alle 15, \u00e8 prevista l\u2019adorazione eucaristica, alle 16 la celebrazione eucaristica, alle 17 l\u2019esortazione e la preghiera d\u2019intercessione guidata da Ironi Spuldaro, membro del Rinnovamento carismatico cattolico del Brasile, alle 18 la relazione di padre Ermes Ronchi \u201cPaternit\u00e0 responsabile e creativa\u201d e infine alle 19 la Messa solenne presieduta dal vescovo di Piazza Armerina, monsignor Rosario Gisana. \u201cTutti i servizi che si svolgono presso la Piccola Casa della Misericordia - afferma don di Dio - hanno il loro fulcro nella meditazione quotidiana della Parola del giorno e nell\u2019adorazione eucaristica perpetua; da qui arrivano la forza e la provvidenza. L\u2019emergenza che stiamo vivendo oltre che sanitaria, \u00e8 diventata sempre pi\u00f9 un problema sociale - aggiunge il sacerdote - colpendo soprattutto chi gi\u00e0 viveva in condizioni di difficolt\u00e0 o di fragilit\u00e0 e creando nuove forme di povert\u00e0\u201d. I volontari della Casa non si sono mai fermati e quotidianamente sono andati incontro alle varie richieste giunte al numero telefonico del centro d\u2019ascolto. Tante quelle di chi \u00e8 stato costretto a chiudere la propria attivit\u00e0 commerciale o fa fatica ad arrivare a fine mese. Molti chiamano per una semplice parola di conforto, per chiedere beni di prima necessit\u00e0, servizi a domicilio agli anziani o a chi si trova in quarantena, mascherine, preghiere, oppure manifestano situazioni di disagio per la difficolt\u00e0 a pagare i canoni di locazione. \u201cQuesta emergenza \u00e8 diventata anche spirituale - sottolinea don Di Dio - ci stiamo rannicchiando nelle preoccupazioni, nelle paure, nel sospetto. Dobbiamo essere fortemente realisti, prudenti, custodire la vita nostra e dei fratelli, dono pi\u00f9 grande che Dio ci ha fatto, ma noi cristiani dobbiamo anche essere segno di speranza nel mondo, essere luce, lievito (\u2026) Questo - conclude il fondatore della Piccola Casa della Misericordia - \u00e8 il tempo dell\u2019azione, il tempo dell\u2019unit\u00e0 e della solidariet\u00e0 verso coloro che vivono un disagio socio-economico-spirituale\u201d. (TC)\n9 aprile - ECUADOR Presidenziali. Episcopato: Il voto \u00e8 un dovere civico e morale\nIn vista del secondo turno delle elezioni presidenziali, l\u201911 aprile, che vedranno al ballottaggio il candidato progressista Andr\u00e9s Arauz (Unes) e quello conservatore Guillermo Lasso (Creo-Psc), per stabilire chi dei due sar\u00e0 il successore del presidente Lenin Moreno, il Consiglio di Presidenza della Conferenza episcopale ecuadoriana, dopo l\u2019appello lanciato il 5 gennaio scorso ai politici e ai cittadini, in un comunicato dal titolo \u201cRifessione e decisione\u201d, diffuso ieri sulla sua pagina web, ha voluto ricordare alcuni aspetti importanti. Rivolgendosi agli ecuadoriani, il Consiglio ha innanzitutto ribadito l\u2019importanza, in uno Stato democratico, della partecipazione di tutti i cittadini al processo elettorale. Ha sottolineato il \u201cdovere civico\u201d di dare la propria opinione e decidere della \u201dvita politica, civile e comunitaria del Paese, in modo onesto e trasparente\". \u201c\u00c8 un dovere civico e morale \u2013 si legge nel comunicato - cercare, coscientemente e onestamente, coloro che sono pi\u00f9 capaci di affrontare, con realismo e speranza, le crisi sanitarie, economiche ed etiche che oggi segnano la realt\u00e0 personale, familiare, lavorativa e sociale degli ecuadoriani\u201d. I presuli, nel loro messaggio, hanno sottolineato l\u2019importanza del voto per il futuro del Paese. \u00c8 con il nostro voto infatti \u2013 hanno osservato - che \u201cfacciamo la storia e generiamo progresso o regresso, occupazione o disoccupazione, sicurezza o insicurezza, onest\u00e0 o corruzione, giustizia o impunit\u00e0\u201d. Per questo \u00e8 necessario che esso esprima, rispettando chi la pensa diversamente da noi, i nostri valori, i nostri sogni, la nostra fede, fede cristiana che \u201cnon pu\u00f2 essere vissuta solo nella sfera privata e individuale\u201d, ma anche nell\u2019ambito \u201cdel servizio, del dono di s\u00e9, dell\u2019impegno e della trasformazione della societ\u00e0\u201d. Da parte loro, gli attori politici, hanno osservato i vescovi, \u201channo la responsabilit\u00e0 etica di offrire soluzioni che rispondano ai bisogni della popolazione, liberi da qualsiasi forma di demagogia che minacci la verit\u00e0 e la giustizia\u201d. Chiunque verr\u00e0 eletto, quindi, hanno concluso, avr\u00e0 il dovere di governare il Paese \u201cnel dialogo, nel rispetto e nella collaborazione con tutti i settori della societ\u00e0\u201d. (AP)\n8 aprile - OLANDA Aperte le iscrizioni per il programma di leadership interreligiosa di Emoena\nSi sono aperte ieri le iscrizioni al programma di leadership interreligiosa promosso da\n[Emoena](http://www.emoena.nl/), associazione interreligiosa che comprende anche strutture della Chiesa cattolica olandese: a riferirlo, infatti, [attraverso il sito della Conferenza episcopale d\u2019Olanda](https://www.rkkerk.nl/de-inschrijving-voor-interreligieus-leiderschapsprogramma-emoena-2021-2022-is-geopend/), \u00e8 il vescovo responsabile per il Dialogo interreligioso, monsignor Herman Woorts. Il presule \u00e8 uno dei membri del Consiglio dei fondatori di Emoena e raccomanda questo programma al suo pubblico di riferimento nella Chiesa Cattolica Romana. L\u2019organizzazione offre un programma di leadership di diciotto giorni progettato per i professionisti che stanno cercando di aumentare la loro alfabetizzazione filosofica, acquisire capacit\u00e0 di dialogo e costruire ponti tra le persone e le comunit\u00e0. Il programma \u00e8 rivolto a sacerdoti, pastori e professionisti religiosi: negli ultimi anni, infatti, hanno partecipato soprattutto preti, rabbini, imam, pandit, pastori e professionisti che hanno a che fare con la diversit\u00e0 filosofica, come insegnanti, assistenti spirituali e funzionari pubblici. Durante diciotto giorni di workshop, distribuiti nell'arco di un anno, i partecipanti affrontano diversi argomenti comuni a tutte le religioni, come la sostenibilit\u00e0, la violenza, il genere e la tolleranza. Sono previste anche visite a musei e luoghi sacri. (RB)\n8 aprile - SVIZZERA A maggio a Ginevra torna il festival del cinema religioso \u201c\u00c8 una fede\u201d\nTorner\u00e0 dal 5 al 9 maggio il festival cinematografico religioso\n[\u201c\u00c8 una fede\u201d organizzato dalla Chiesa di Ginevra](https://ilestunefoi.ch/), giunto ormai alla sua sesta edizione, che quest\u2019anno porr\u00e0 al centro il tema \u201cItineranze\u201d. L\u2019evento, comunicano gli organizzatori e riferisce Cath, si svolger\u00e0 nell\u2019assoluto rispetto delle misure anti-Covid in vigore al momento. La rassegna si propone di portare lo spettatore \"sui molteplici sentieri del pellegrinaggio, della vita selvaggia e dell'avventura in tutte le sue forme\u201d; saranno proiettati documentari come \u2018On the Way to School\u2019, del francese Pascal Plisson (2013); \u2018Una preghiera al cinema\u2019, del russo Andrey Tarkovsky (2019), ma anche lungometraggi di fiction, come \u2018Si le vent soul\u00e8ve les sables\u2019, di Marion H\u00e4nsel (2006), o \u2018Le Grand Voyage\u2019, del marocchino Isma\u00ebl Ferroukhi (2004). Prima della pandemia, i film venivano proiettati al Cin\u00e9mas du Gr\u00fctli di Ginevra: \"Stiamo pregando che i cinema e i teatri siano di nuovo aperti dalla fine di aprile, anche se con una capacit\u00e0 ridotta, anche se al momento attuale non \u00e8 affatto realistico\u201d, affermano gli organizzatori che prevedono, quindi, un\u2019edizione esclusivamente in modalit\u00e0 on line. Gli 11 film previsti, saranno in ogni caso trasmessi e discussi sul web, accompagnati da un podcast del dibattito e da una presentazione filmata, caricata il giorno dopo la loro proiezione. (RB)\n8 aprile - ITALIA Microprestiti alle famiglie da Caritas Italiana e Gruppo Bancario Cooperativo Iccrea per l\u2019acquisto di strumenti didattici\nUn programma di credito sociale per le famiglie in difficolt\u00e0 con figli in et\u00e0 scolare finalizzato all\u2019acquisto di strumenti per seguire la didattica, anche a distanza, e per evitare ogni forma di marginalizzazione. Si chiama CooperaDAD e a proporlo sono Caritas Italiana e Gruppo Bancario Cooperativo Iccrea che grazie ad un accordo concederanno microprestiti fino a mille euro, per l\u2019acquisto di materiale scolastico ed elettronico necessario per seguire la didattica, in presenza e a distanza. Lo scopo, riferisce un comunicato, \u00e8 quello di sostenere i giovani e le loro esigenze formative. Con la collaborazione delle Caritas Diocesane, che erogheranno anche servizi di tutoraggio e assistenza, le BCC del Gruppo Iccrea che aderiscono all\u2019iniziativa concederanno fondi che mirano all\u2019inclusione sociale, in particolare per i nuclei familiari con disagi di natura economica o sociale, in molti casi accentuati dalla pandemia. L\u2019iniziativa prevede pure percorsi di educazione finanziaria dedicati alle famiglie, volti anche a contrastare possibili fenomeni di sovra-indebitamento. I finanziamenti erogati nell\u2019ambito del programma potranno godere anche della garanzia di un fondo messo a disposizione da Fondosviluppo (il Fondo mutualistico costituito da Confcooperative e Federcasse), eventualmente anche ulteriormente alimentato dalle singole Caritas Diocesane e da altri soggetti pubblici e privati. \u201cIn un anno la pandemia ha segnato in modo indelebile la vita delle persone in tutto il pianeta - sottolinea monsignor Francesco Soddu, direttore di Caritas Italiana -, in particolare \u00e8 aumentato il peso delle famiglie con minori, delle donne e dei giovani che si sono rivolti ai centri Caritas. \u00c8 necessario adesso ripartire proprio da loro - aggiunge il direttore di Caritas Italiana -, dando il sostegno necessario perch\u00e9 nessuno resti indietro\u201d. \u201cIl futuro del nostro Paese dipende dall\u2019istruzione dei giovani ed \u00e8 importante che ciascuno faccia la propria parte - afferma Giuseppe Gambi, consigliere delegato alla Sostenibilit\u00e0 di Iccrea Banca -. Grazie all\u2019accordo con la Caritas, da sempre in campo nella lotta per l\u2019inclusione sociale, vogliamo dare il nostro contributo offrendo alle giovani promesse di oggi la possibilit\u00e0 di crescere e formarsi adeguatamente\u201d. (TC)\n8 aprile - GERMANIA Ecumenismo. Il 17 aprile ad Augusta l\u2019apertura della Settimana per la Vita\nLa preoccupazione per i malati gravi e per i moribondi \u00e8 al centro della\n[Settimana ecumenica per la Vita](http://www.woche-fuer-das-leben.de/) di quest'anno che sar\u00e0 inaugurata il prossimo sabato 17 aprile ad Augusta, come [riferito dal sito della Conferenza episcopale tedesca](https://www.dbk.de/presse/aktuelles/meldung/bundesweite-eroeffnung-der-woche-fuer-das-leben-in-augsburg) che ne \u00e8 promotrice assieme alla Chiesa evangelica in Germania. All\u2019insegna del motto \"La vita nella morte\", la Settimana \u00e8 dedicata agli aspetti pastorali, medici ed etici dell'assistenza umana ai moribondi. Nel contesto dell'attuale dibattito sul suicidio assistito, l'informazione sulle varie opzioni di hospice e cure palliative \u00e8 di particolare importanza, ma \u00e8 stata anche la pandemia da Coronavirus che ha riportato alla ribalta temi come la protezione della vita e la consapevolezza dell\u2019importanza di accompagnare le persone vulnerabili. L\u2019apertura dell\u2019iniziativa sar\u00e0 scandita da una cerimonia ecumenica che si svolger\u00e0 alle 10.30 nella cattedrale di Augusta e sar\u00e0 concelebrata dal presidente dei vescovi cattolici tedeschi, monsignor Georg B\u00e4tzing, e dal suo omologo evangelico, il vescovo Heinrich Bedford-Strohm, ma anche dai vescovi locali: per la Chiesa cattolica monsignor Bertram Meier, vescovo di Augusta, e per la Chiesa evangelica, il vescovo Axel Piper. Dopo la celebrazione i lavori prenderanno il via on line sulla piattaforma Zoom con la discussione del tema \"Vivere mentre si muore - e come?! Prospettive in conversazione\", che vedr\u00e0 protagonisti alcuni esponenti della societ\u00e0 ecclesiastica e civile. In particolare, le prospettive etiche e pastorali saranno illustrate, tra gli altri, dal vescovo ausiliare di Augusta, monsignor Anton Losinger che \u00e8 membro del Consiglio etico bavarese e dal Prof. Traugott Roser, docente di Teologia pratica presso la Facolt\u00e0 di Teologia Protestante dell'Universit\u00e0 di M\u00fcnster. Nel 2021 la Settimana per la Vita compie 26 anni, ma \u00e8 solo dal 1994 che l'iniziativa ha valore ecumenico grazie alla collaborazione tra le chiese cattolica e protestante in Germania per riconoscere il valore e la necessit\u00e0 della protezione della vita umana in tutte le fasi. L\u2019evento mira ogni anno a sensibilizzare le persone nella Chiesa e nella societ\u00e0 sul tema della dignit\u00e0 della vita umana. (RB)\n8 aprile - IRLANDA Al via la fase iniziale del Sinodo nazionale da tenersi entro 5 anni\nHa preso il via, in Irlanda, la fase iniziale del percorso verso un Sinodo nazionale che la Conferenza episcopale locale (Icbc) ha intenzione di indire entro i prossimi cinque anni. Ad annunciarlo,\n[in una lunga nota](https://www.catholicbishops.ie/2021/04/08/bishops-announce-initial-submission-phase-of-synodal-pathway-for-the-catholic-church-in-ireland/), sono gli stessi presuli, sottolineando di essersi confrontati sul tema con la Segreteria generale del Sinodo dei vescovi, guidata dal Cardinale Mario Grech e da Suor Natalie Becquart. In questa fase iniziale, spiega il vescovo di Limerick, Monsignor Brendan Leahy, la Chiesa irlandese \u00e8 invitata a \u201criflettere su quali metodi di lavoro adottare nei prossimi due anni che saranno dedicati alla consultazione. Per esempio: incontri nelle sale parrocchiali, focus group, questionari, sessioni di ascolto; presentazioni scritte; riunioni incentrate sulla famiglia; sintesi dei risultati delle Assemblee che hanno gi\u00e0 avuto luogo nelle diocesi; conferenze\u201d. La scelta del metodo da seguire dovr\u00e0 essere presentata sul sito web della Icbc entro il 23 maggio 2021, domenica di Pentecoste, e dovr\u00e0 essere accompagnata da un testo esplicativo di massimo 300 parole. Inoltre, sempre on line, i fedeli irlandesi sono esortati a rispondere alla seguente domanda: \u201cQuale sarebbe la tua opzione preferita per l'impegno in un processo di consultazione sul Sinodo?\u201d. Le risposte verranno poi analizzate dai vescovi quest\u2019estate e faranno da base alla pianificazione del percorso sinodale vero e proprio. Da ricordare che esso si articola in diversi passaggi basati su quattro princip\u00ee: preghiera, ascolto, consultazione, discernimento. La fase iniziale dura due anni e coincide con la preparazione del Sinodo generale ordinario, in programma in Vaticano nell\u2019ottobre 2022, sul tema \u201cPer una Chiesa sinodale: comunione, partecipazione e missione\u201d. Ci\u00f2 consentir\u00e0 a \u201cindividui e parrocchie, ordini religiosi e associazioni, a gruppi, movimenti e organizzazioni sia all'interno della Chiesa che nella societ\u00e0 irlandese in generale, di condividere le loro intuizioni sulla Chiesa in Irlanda\u201d. Sono previsti anche confronti e dibattiti attraverso sessioni informative correlate e programmi educativi sul significato e i processi della sinodalit\u00e0. A questa prima fase ne seguir\u00e0 una seconda, dedicata pi\u00f9 nello specifico alla preparazione del Sinodo nazionale. Essa terr\u00e0 conto, naturalmente, delle conclusioni dell\u2019Assemblea generale del 2022, insieme all\u2019eventuale pubblicazione di un\u2019Esortazione apostolica di Papa Francesco. \u201cLo scopo di questa fase \u2013 si legge ancora nella nota - sar\u00e0 quello di progettare la forma precipua del Sinodo nazionale e prepararne lo svolgimento capillare sul territorio\u201d. Intanto, il prossimo giugno, nel corso dell\u2019Assemblea generale estiva, l\u2019Icbc ha in programma di istituire un apposito Gruppo di lavoro incaricato di pianificare e supervisionare il percorso sinodale. Il gruppo sar\u00e0 composto da donne e uomini laici, inclusi i giovani, e da religiosi, sacerdoti e vescovi. (IP)\n8 aprile - SPAGNA Episcopato: album musicale per promuovere il dialogo con i giovani attraverso la musica\n\"Sois el ahora de Dios\", siete il presente di Dio, \u00e8 il titolo dell\u2019album presentato ieri, 7 aprile, presso il Collegio Marista di Madrid, dalla Sottocommissione per la Giovent\u00f9 e l\u2019Infanzia della Conferenza episcopale spagnola - si legge sulla pagina web dell'Episcopato -, con lo scopo di \"promuovere la musica cattolica in Spagna\" e di \u201cabbracciare coloro che da anni evangelizzano attraverso la musica\u201d. Il progetto musicale, ispirato dalle parole di Papa Francesco ai giovani, in occasione della GMG 2019 - \"Voi, cari giovani, siete il presente. Voi non siete il futuro, voi, giovani, siete il presente di Dio\" \u2013 riunisce venti artisti cristiani e rientra nell\u2019iniziativa \"Speranza nel presente\", lanciata dalla Sottocommissione nel 2015, con l\u2019obiettivo di promuovere il dialogo con i giovani attraverso la musica. Prodotto da David Santaf\u00e9, l'album \u00e8 disponibile su CD e su tutte le piattaforme digitali. Come spiegato da Ra\u00fal Tinajero, direttore della Sottocommissione episcopale per la Giovent\u00f9 e l\u2019Infanzia, che promuove e organizza gli incontri dei musicisti cattolici, l\u2019album \u00e8 composto da 19 canzoni di artisti o gruppi diversi, che hanno partecipato agli incontri organizzati in precedenza dalla Sottocommissione e che stanno iniziando ora a muovere i primi passi nel mondo della musica cattolica contemporanea. (AP)\n8 aprile - FILIPPINE Anniversario Radio Veritas: 52 anni al servizio dell\u2019evangelizzazione\nFilippine, 11 aprile 1969: quel giorno, a Manila, viene inaugurata \u201cRadio Veritas\u201d, la principale emittente cattolica del Paese che mira all\u2019evangelizzazione e alla promozione delle istanze della Chiesa al servizio della dignit\u00e0 umana e della proclamazione del Vangelo. 52 anni dopo, quella missione \u00e8 ancora valida e a ribadirlo \u00e8 stata una Messa solenne tenutasi presso la Veritas Chapel di Quezon City il 4 aprile, domenica di Pasqua. A presiedere la celebrazione \u00e8 stato il Nunzio apostolico nelle Filippine, Monsignor Charles Brown, che nella sua omelia ha richiamato il grande ruolo svolto dall\u2019emittente nella diffusione della verit\u00e0. \u201cCome rappresentante di Papa Francesco \u2013\n[ha detto il Nunzio](https://rcam.org/radio-veritas-marks-52nd-anniversary-of-being-channel-of-truth-and-new-evangelization-amid-covid-19-pandemic/) \u2013 \u00e8 un grande piacere congratularmi con \u2018Radio Veritas\u2019 per i 52 anni di fedele evangelizzazione e per l\u2019impegno nella proclamazione della Parola di Dio\u201d. Gli ha fatto eco Monsignor Broderick Pabillo, Amministratore apostolico di Manila, il quale ha ringraziato l\u2019emittente per l\u2019importante ruolo che svolge \u201cnella vita spirituale dei fedeli\u201d. \u201cI programmi e le messe online di \u2018Radio Veritas\u2019 - ha detto il presule - sono diventati una fonte di ispirazione e di forza per molte persone soprattutto durante la pandemia da coronavirus che ha colpito le Filippine e il mondo un anno fa\u201d. La Buona Notizia diffusa dall\u2019emittente, infatti, cos\u00ec come le buone notizie sulla solidariet\u00e0 e gli aiuti a chi \u00e8 nel bisogno \u201channo incoraggiato e stanno incoraggiando tante persone\u201d, ha aggiunto Monsignor Pabillo, esortando poi tutti gli operatori dell\u2019emittente a \u201ccontinuare a porsi al servizio di Dio e del prossimo\u201d. Infine, ai fedeli di Manila l\u2019Amministratore apostolico ha chiesto di sostenere la missione di \u201cRadio Veritas\u201d. Nata con il sostegno dei cattolici di diversi Paesi, in particolare della Germania e dell\u2019Australia, \u201cRadio Veritas\u201d \u00e8 stata inaugurata 52 anni fa alla presenza dei cardinali Rufino Jiao Santos, allora arcivescovo di Manila, e Antonio Samor\u00e9, diplomatico della Santa Sede. Per l\u2019occasione, Papa Paolo VI registr\u00f2 [un radiomessaggio](http://www.vatican.va/content/paul-vi/en/speeches/1969/april/documents/hf_p-vi_spe_19690411_radio-veritas.html) in cui esprimeva apprezzamento per questo \u201cprogetto importantissimo per la Chiesa nel sud-est asiatico\u201d che avrebbe dato \u201calla verit\u00e0 una voce nuova e potente\u201d in tutto il continente. Il Pontefice sottolineava anche lo spirito di collaborazione \u201cveramente cattolico\u201d che aveva portato alla fondazione dell\u2019emittente ed incoraggiava \u201cil dialogo al fine di conciliare ed armonizzare le diverse esigenze e tradizioni culturali\u201d. Oggi \u201cRadio Veritas\u201d parla in 18 lingue, tra cui il cinese e l'hindi, ai fedeli di diversi Paesi dell'Asia. Il suo palinsesto ruota attorno a temi quali l'evangelizzazione, lo sviluppo umano e la promozione della cultura della vita e della pace. Non mancano programmi dedicati al sociale, alla religione, all\u2019etica e all\u2019informazione, mentre nell\u2019ottica di aiutare le persone ad uscire dalla povert\u00e0 vengono approfondite anche questioni legate al settore agricolo, all\u2019imprenditoria e alla finanza. (IP)\n8 aprile - PORTOGALLO Riapre ai pellegrini, ristrutturata, la libreria del Santuario di Fatima\n\u00c8 stata riaperta al pubblico la libreria del Santuario di Fatima. Da gennaio era chiusa per lavori di ristrutturazione e ammodernamento. A benedire i locali il rettore del Santuario, padre Carlos Cabecinhas, che ha evidenziato l\u2019importanza degli interventi realizzati, per offrire migliori servizi sia ai pellegrini che a quanti vi lavorano. I lavori hanno riguardato il consolidamento della struttura e il restyling degli ambienti. L\u2019edificio era un tempo l\u2019ufficio postale della Cova da Iria. All\u2019inaugurazione, padre Cabecinhas ha sottolineato che la libreria \u201cnon \u00e8 uno spazio commerciale\u201d e che da tanto si pensava ad uno spazio che rispondesse meglio ai desideri di quanti vogliono approfondire il messaggio di Fatima. \u201cLa libreria ha un\u2019evidente missione pastorale e risponde alla vocazione del Santuario - ha detto il rettore - essendo orientata alla diffusione e offrendo ci\u00f2 che i pellegrini cercano, ossia l\u2019approfondimento della conoscenza di questo luogo\u201d. La libreria \u00e8 aperta tutti i giorni dalle 9 alle 19, cos\u00ec come quella di Casa de S\u00e3o Miguel, in Rua da Rainha Santa Isabel, che era stata allestita provvisoriamente ma che adesso offrir\u00e0 un ulteriore spazio ai pellegrini. Online la libreria \u00e8 attiva sul sito web www.store.fatima.pt. (TC)\n8 aprile - MALTA Legalizzazione cannabis. Caritas e Scuole cattoliche: tutelare salute dei giovani\nIl 30 marzo, il governo di Malta ha avviato una consultazione pubblica per la legalizzazione della produzione, della vendita e dell\u2019uso di cannabis. La consultazione, che terminer\u00e0 l\u201911 maggio, avr\u00e0 alla base un \u201cLibro Bianco\u201d, con le proposte dell\u2019esecutivo, accompagnate dal relativo background. Perplessit\u00e0 e preoccupazione sul progetto vengono espresse dal Segretariato per l\u2019educazione cattolica e dall\u2019Associazione delle scuole cattoliche maltesi che,\n[in una nota](https://church.mt/young-peoples-mental-health-is-a-priority/), chiedono innanzitutto una riflessione \u201csull\u2019effetto che la legalizzazione della cannabis avr\u00e0 sulla salute mentale dei giovani\u201d ed invitano il Parlamento a \u201ctutelare sempre il benessere delle generazioni future e non gli interessi di pochi che si arricchiranno a spese dei ragazzi\u201d. Sulla stessa linea si pone la Caritas nazionale che, [in una lunga dichiarazione](https://www.caritasmalta.org/reazzjoni-ta-caritas-malta-fondazzjoni-oasi-u-l-assocjazzjoni-tal-psikjatrija-fmalta-dwar-il-white-paper-dwar-l-uzu-tal-cannabis/), esprime \u201cseria preoccupazione\u201d per la proposta normativa, in quanto essa suggerisce \u201cun cambiamento fondamentale verso una maggiore accettazione della cultura dell\u2019uso della cannabis\u201d. \u201cIn una societ\u00e0 democratica \u2013 si legge nella dichiarazione \u2013 rispettiamo il dialogo e comprendiamo come la politica debba confrontarsi con voci e interessi diversi\u201d. Tuttavia, la legge proposta, cos\u00ec come viene presentata, \u201csembra dare pi\u00f9 voce a chi \u00e8 favorevole ad un uso libero della cannabis, mentre offre minor tutela a coloro che ne possono subire conseguenze gravi, come le persone affette gi\u00e0 da altre dipendenze, gli adolescenti o chi \u00e8 rischio di problemi mentali\u201d. Nello specifico, infatti, il governo propone di legalizzare il possesso di massimo 7 grammi di cannabis per uso personale, mentre tra i 7 e i 28 grammi si sar\u00e0 passibili di una multa. Ci\u00f2 significa che il possesso per uso personale di cannabis non sar\u00e0 pi\u00f9 un reato che necessita di arresto e chiunque venga sorpreso con tali quantit\u00e0 non sar\u00e0 interrogato dalla polizia. Inoltre, si potranno coltivare fino a quattro piante di cannabis per uso personale in casa, a condizione che le piante non possano essere viste dall\u2019esterno, mentre per la vendita sar\u00e0 creato un regolamento specifico. Saranno ripulite le fedine penali di chi abbia precedenti per il possesso di cannabis, mentre il consumo di questa sostanza nelle aree pubbliche sar\u00e0 vietato e punito con una multa. Per i minori trovati in possesso di cannabis per uso personale, non sono previsti procedimenti penali, ma solo misure amministrative. Resteranno invariate, infine, le sanzioni previste per il traffico di cannabis al di fuori del sistema regolamentato. Di fronte a tali proposte, la Caritas di Malta mette in guardia: se esse verranno approvate, le ripercussioni sociali saranno notevoli. In primo luogo, i ragazzi saranno maggiormente esposti al rischio di malattie mentali, perch\u00e9 \u201cla cannabis provoca gravi danni al cervello nella fase di sviluppo\u201d; in secondo luogo, gli spacciatori non saranno pi\u00f9 perseguibili o, al massimo, saranno solo sanzionati se trovati in possesso di dosi superiori ai 7 grammi; in terzo luogo, le persone affette da dipendenza avranno maggiori difficolt\u00e0 a ricevere assistenza perch\u00e9 il possesso di meno di 7 grammi di cannabis non verr\u00e0 ritenuto bisognoso di aiuto. \u00c8 prevedibile, inoltre, che la legalizzazione di questa sostanza ne aumenti l\u2019uso e la diffusione. Quanto al \u201cLibro bianco\u201d presentato dal governo, la Caritas sottolinea come esso lasci molte domande inevase. Ad esempio: \u201cCome garantire che la cannabis non venga utilizzata di fronte ai bambini e che i minori non vi abbiano accesso? Quali ripercussioni si avranno nell\u2019ambito della sicurezza sul lavoro, nel caso in cui un lavoratore abbia assunto cannabis? Sono previsti dei test specifici per le persone che si mettono al volante dopo aver preso tale sostanza?\u201d La Caritas chiede, inoltre, di condurre \u201cuno studio specifico per Paese sull\u2019impatto sociale che pu\u00f2 avere la legalizzazione della cannabis\u201d. L\u2019auspicio dell\u2019organismo caritativo, infine, \u00e8 che si pensi piuttosto ad offrire un\u2019assistenza di qualit\u00e0 per le persone affette da dipendenze, investendo maggiormente in questo settore. (IP)\n8 aprile - VIETNAM Diocesi di My Tho: Messa per il 160.mo anniversario della morte di San Pietro Nguyen Van Luu, sacerdote e martire\nIl 7 aprile, monsignor Peter Nguyen Van Kham, vescovo di My Tho, nella Messa per il 160.mo anniversario della morte di San Pietro Nguyen Van Luu, sacerdote e martire, celebrata nel Centro pellegrinaggi dedicato ai martiri vietnamiti, nella parrocchia di Ba Gi\u1ed3ng, nella provincia di Ti\u1ec1n Giang, ha invitato i fedeli \u2013 riporta UCA News - a seguire l\u2019esempio di questo religioso, che dedic\u00f2 tutta la sua vita alla predicazione del Vangelo e alla cura pastorale dei suoi parrocchiani, e mor\u00ec martire per la fede. Alla cerimonia erano presenti circa 100 sacerdoti e 1.000 fedeli. Il vescovo Kham ha ricordato ai presenti, seguendo l\u2019insegnamento di padre Luu, che \u00e8 possibile \u201cincontrare Dio quando ascoltiamo la sua parola e riceviamo l'Eucaristia\u201d e che \u201cquesto \u00e8 il dono pi\u00f9 prezioso che la Chiesa pu\u00f2 portare all'umanit\u00e0\". Prima della Messa, donne in abiti tradizionali hanno marciato con candele e torce in fila indiana, portando una statua di San Pietro Nguyen Van Luu, martire, dalla chiesa al palco principale, dove alcune suore e altre persone in costume hanno eseguito danze rituali per onorare il Santo. Padre Luu, nato nel 1812 a Saigon, studi\u00f2 nel Seminario di Penang, in Malesia, dove fu ordinato sacerdote prima di tornare nel suo Paese. Nel corso della sua vita sacerdotale prest\u00f2 servizio presso quattro parrocchie: Mac Bac, Sa Dec, My Tho e Ba Giong. Fu arrestato nel dicembre 1860 per avere somministrato i sacramenti ai cattolici imprigionati per la loro fede. Egli ammise coraggiosamente, dopo l\u2019arresto, di essere un prete. Fu torturato, interrogato e minacciato, ma rifiut\u00f2 di abbandonare la sua fede cattolica. Disse ai soldati di non poter rinunciare al cattolicesimo, infuso nel suo corpo. \u201dI laici \u2013 afferm\u00f2 - non hanno il diritto di abbandonare la fede, tanto meno io, un prete\". Padre Luu fu decapitato il 7 aprile 1861 a My Tho. Il martire fu poi beatificato il 2 maggio 1909 da Papa Pio X e canonizzato il 19 giugno 1988 da Papa Giovanni Paolo II. Egli \u00e8 uno dei 117 martiri vietnamiti morti per la loro fede. (AP)\n8 aprile - EUROPA La preghiera delle Chiese d\u2019Europa durante la Quaresima per le vittime del Covid in una galleria fotografica\nUna\n[galleria fotografica](https://www.ccee.eu/rl_gallery/iniziativa-quaresimale-2021/) per raccontare la preghiera della Chiesa per le vittime della pandemia. La propone nel proprio portale il Consiglio delle Conferenze Episcopali d\u2019Europa che per la Quaresima ha invitato tutte le Conferenze episcopali a celebrare una Messa di suffragio. La \u2018catena eucaristica\u2019 \u00e8 iniziata il 17 febbraio, Mercoled\u00ec delle Ceneri, con una liturgia celebrata in Albania e in Austria, ha visto avvicendarsi presidenti e segretari generali delle Conferenze Episcopali nazionali e si \u00e8 conclusa l\u20191 aprile, Gioved\u00ec Santo, in Ungheria e a Genova, residenza del cardinale Angelo Bagnasco, presidente del CCEE. Per tutto il tempo di Quaresima le Chiese d\u2019Europa hanno pregato per le vittime della pandemia con un ricordo speciale nella Celebrazione Eucaristica per far sentire la vicinanza della Chiesa alle vittime e alle loro famiglie e per offrire un segno di comunione e di speranza per l\u2019intero Continente. \u201cNoi vescovi d\u2019Europa - ha dichiarato il cardinale Bagnasco - siamo tutti uniti accanto alle nostre comunit\u00e0 cristiane, ai nostri sacerdoti, grati a tutti coloro che continuano a dedicarsi alle persone pi\u00f9 bisognose, per sostenere con la nostra parola e soprattutto con la nostra preghiera il loro impegno affinch\u00e9 possiamo guardare insieme ad un futuro migliore\u201d. Per dare ai fedeli la possibilit\u00e0 di partecipare alla preghiera, molte celebrazioni sono state trasmesse via internet, in radio o alla televisione. Ogni singola Conferenza Episcopale ha organizzato la celebrazione come ha ritenuto pi\u00f9 opportuno: inviando a tutte le parrocchie una preghiera dei fedeli con un\u2019intenzione particolare per le vittime, invitando tutti i vescovi della nazione a unirsi alla preghiera, affidando a videomessaggi la propria vicinanza alle vittime e ai malati, con un ricordo speciale durante l\u2019omelia. Frutto di tutte queste iniziative e il materiale inviato dagli uffici comunicazione delle Conferenze Episcopali e alcuni scatti delle celebrazioni che ora si possono sfogliare sul sito web del CCEE. (TC)\n8 aprile - AMERICA LATINA Jrs: America Latina e Caraibi, regione in via di sviluppo pi\u00f9 colpita dalla pandemia\nCon il 28 per cento di morti a causa del coronavirus, l\u2019America Latina e i Caraibi si rivelano la regione in via di sviluppo pi\u00f9 colpita al mondo dalla pandemia in rapporto alla popolazione che vi vive, pari solo all\u20198,4 per cento di tutti gli abitanti del pianeta: lo afferma l\u2019ultimo studio elaborato dal\n[Servizio dei gesuiti per i rifugiati (Jrs)](https://prensacelam.org/2021/04/07/el-servicio-jesuita-a-refugiados-revela-que-america-latina-y-el-caribe-es-la-region-mas-afectada-por-el-covid-19-en-el-mundo/) nel continente. I Paesi di questa parte del globo, infatti, devono \u201caffrontare numerose sfide per controllare la pandemia\u201d, come le disuguaglianze, il lavoro informale, la povert\u00e0, la vulnerabilit\u00e0, la mancanza di tutele: tutti fattori che sono stati aggravati ulteriormente dall\u2019emergenza sanitaria. \u201cLa regione \u2013 si legge nel rapporto \u2013 \u00e8 caratterizzata da sistemi sanitari e di tutela sociale deboli e frammentari, nonch\u00e9 da insediamenti urbani periferici in espansione, senza alcun accesso ai servizi di base\u201d. A tutto questo, evidenzia il Jrs, si aggiungono \u201ci flussi migratori e gli spostamenti delle popolazioni, cos\u00ec come i conflitti di vario genere\u201d. Il pensiero del Servizio dei gesuiti per i rifugiati va, in particolare, ai venezuelani il cui esodo \u201c\u00e8 il pi\u00f9 grande della storia recente e una delle maggiori crisi globali di spostamento forzato nel mondo, dopo quella relativa alla Siria\u201d. E non vanno dimenticate \u201cle centinaia di migliaia di centroamericani che continuano a fuggire dai loro Paesi a causa delle violenze, delle violazioni dei diritti umani e del deterioramento delle condizioni di sicurezza\u201d. Nell\u2019ultimo decennio, infatti, e nell\u2019ultimo anno aggravato dalla pandemia, \u201ci numeri degli spostamenti forzati si sono quadruplicati \u2013 spiega il Jrs \u2013 e i rifugiati venezuelani e centroamericani ne sono stati doppiamente colpiti\u201d. Per quanto riguarda, poi, la campagna di vaccinazione nei diversi Paesi della regione, i gesuiti denunciano il fatto che \u201cla differenza nella domanda e nell\u2019offerta dei vaccini \u00e8 evidente nella disparit\u00e0 di reddito delle singole nazioni, cos\u00ec come nella pianificazione e nel buon uso delle risorse comuni\u201d. Non solo: in generale, \u201ci migranti in condizioni irregolari sono esclusi dai piani di vaccinazione gi\u00e0 avviati\u201d. Un dato che andrebbe \u201criconsiderato \u2013 sottolinea il Jrs \u2013 poich\u00e9 queste persone vanno incluse in condizioni di parit\u00e0 e senza alcuna discriminazione\u201d. Infine, il Servizio dei gesuiti per i rifugiati riporta alcuni dati: i primi Paesi della regione a sviluppare un piano di vaccinazione sono stati, a dicembre 2020, il Cile, il Messico e l\u2019Argentina. La prima nazione, invece, a ricevere il siero anti-Covid tramite il programma Covax, gestito dall\u2019Organizzazione mondiale della sanit\u00e0, \u00e8 stata la Colombia, cui seguiranno prossimamente il Per\u00f9 e l\u2019Hoduras. (IP)\n8 aprile - INDONESIA Ciclone Seroja. Il presidente dell\u2019Episcopato invita gli indonesiani alla compassione verso chi \u00e8 stato colpito dalle inondazioni\nSecondo l'Agenzia nazionale per la mitigazione dei disastri, tra il sabato e la domenica di Pasqua, sono state almeno 128 le persone uccise dalle inondazioni e dalle frane generate dal ciclone tropicale Seroja \u2013 riporta UCA News -, circa 8.000 le persone rifugiate nei centri di evacuazione - anche di propriet\u00e0 della Chiesa cattolica -, circa 72 le persone disperse, 271 le case e 99 le strutture pubbliche danneggiate nel Paese. Dinanzi a tanta distruzione, il presidente dell\u2019Episcopato, il cardinale Ignatius Suharyo Hardjoatmodjo, arcivescovo di Jakarta, in un videomessaggio, diffuso il 7 aprile su YouTube dalla Commissione episcopale per le comunicazioni sociali, ha invitato gli indonesiani alla compassione. \"A nome della Conferenza episcopale indonesiana \u2013 ha affermato -, vi invito a mostrare compassione verso i nostri fratelli e sorelle che stanno soffrendo nella provincia di Nusa Tenggara orientale e in alcune parti della provincia di Nusa Tenggara occidentale\". Il porporato, sottolineando come la compassione \"sia una materializzazione della nostra fede\", ha spiegato che essa \"pu\u00f2 essere una benedizione per i nostri fratelli e sorelle\u201d, invitando la popolazione a donare. Gli aiuti \u2013 ha precisato -potranno essere inviati agli enti caritativi ecclesiastici, come la Caritas, la Commissione per lo sviluppo socio-economico, la Commissione diocesana per le comunicazioni sociali e la Lembaga Daya Dharma dell'arcidiocesi di Jakarta. Anche monsignor Aloysius Sudarso, arcivescovo di Palembang e presidente del Consiglio di amministrazione di Caritas Indonesia, conosciuta localmente come Karina, nel videomessaggio ha ricordato che \u201cla Chiesa cattolica in Indonesia non rester\u00e0 in silenzio, perch\u00e9 \u201cla nostra cura nei riguardi di chi soffre \u2013 ha affermato - \u00e8 veramente una forma concreta della nostra fede\u201d. Padre Fredy Rante Taruk, direttore esecutivo di Karina, da parte sua, ha raccontato ad UCA News come l\u2019organizzazione abbia ricevuto finora donazioni per pi\u00f9 di 1 miliardo di rupie (71.400 dollari) e come sia gi\u00e0 impegnata in diverse diocesi nella distribuzione degli aiuti di prima necessit\u00e0. Il sacerdote ha concluso con l\u2019auspicio e il suggerimento che le Commissioni diocesane \u201csi concentrino anche sui bisogni speciali dei bambini, delle madri incinte e degli anziani\u201d. (AP)\n8 aprile - CENTRAFRICA Necessaria la ricostruzione dell\u2019episcopio di Alindao, Acs pronta a sostenerla\nAiuto alla Chiesa che Soffre vuole finanziare la ricostruzione dell\u2019episcopio di Alindao, nella Repubblica Centrafricana, distrutto e saccheggiato due anni fa, quando fondamentalisti islamici hanno assaltato la cattedrale. Il Centrafrica da anni vive una grave crisi politica e sociale, causa di instabilit\u00e0 e insicurezza, e anche la Chiesa ha subito attacchi. Ma monsignor Nestor-D\u00e9sir\u00e9 Nongo-Aziagbia riferisce ad Acs che i ribelli sono banditi che \u201cnon combattono una guerra di religione\u201d e che \u201cper loro la religione \u00e8 solo un pretesto per lo sfruttamento\u201d. Per il presule quello in corso non \u00e8 un conflitto religioso, dato che oltre due terzi dei mercenari che combattono per i gruppi ribelli provengono da paesi stranieri e puntano sulla ricchezza mineraria del Paese e su facili profitti. Qui la Chiesa coltiva il dialogo cristiano-musulmano e nella diocesi di Alindao diverse riunioni si tenevano nella casa del vescovo. L\u2019episcopio \u00e8 stato anche luogo di incontro e sostegno per i fedeli della diocesi e simbolo di fraternit\u00e0. Oggi ospita la maggior parte dei sacerdoti di Alindao, in alloggi riparati in fretta, in stanze minuscole e troppo anguste per il dialogo, con poco spazio per altre attivit\u00e0. Per questo Acs vuole sostenerne la ricostruzione, un gesto per dare nuova speranza al clero e alla gente della diocesi. (TC)\n8 aprile - REPUBBLICA CECA La cattedrale di Brno cambia volto: il vecchio altare sar\u00e0 trasferito a Roma\n\u00c8 iniziato ieri, nella cattedrale di St. Pietro e Paolo a Brno, nella Repubblica Ceca, lo smantellamento dell\u2019altare che verr\u00e0 sostituito da uno nuovo realizzato dal team creativo degli architetti Michal \u0158\u00ed\u010dn\u00fd, Petr Todorov e Magdalena \u0158\u00ed\u010dn\u00e1 con lo scopo di unificare gli elementi dominanti nel presbiterio.\n[Lo riferisce la Conferenza episcopale ceca sul suo sito.](https://www.cirkev.cz/cs/aktuality/210407interier-brnenske-katedraly-se-meni) L\u2019attuale altare della cattedrale fu consacrato nell'ottobre 1984, e oggi l\u2019attuale vescovo di Brno, monsignor Vojt\u011bch Cikrle, ha deciso di destinarlo alla cappella di S. Giovanni Nepomuceno nel Pontificio Collegio Nepomuceno a Roma, dove \u00e8 presente un altare ancora fatto in legno e con elementi di marmo, che risulta pericolante. Il rettore del Pontificio Collegio Nepomuceno a Roma, padre Roman Czudek, ha accolto con favore la decisione del presule: \u201cL'altare della cattedrale di Brno diventer\u00e0 un collegamento simbolico tra la Chiesa cattolica locale nella Repubblica Ceca e Roma, un collegamento attraversato nel corso della sua lunga storia da seminaristi, sacerdoti e futuri vescovi, attivi in patria e in esilio. Per tutti potrei citare, ad esempio, il vescovo ausiliario di Brno, Petr Esterka, che ha grandi meriti per il servizio ai connazionali non solo negli Stati Uniti\u201d. Prima dell'effettiva sistemazione dell'altare nella cappella del seminario, \u00e8 necessario rafforzare la statica del presbiterio: a dirigere i lavori sar\u00e0 l\u2019accademico Petr V\u00e1\u0148a. Durante l'ordinazione solenne del 21 maggio prossimo a Brno, monsignor Vojt\u011bch Cikrle prevede di inserire le spoglie di Santa Zdislava, nativa della diocesi di Brno, nel nuovo altare: \u201cZdislava di K\u0159i\u017eanov era una donna straordinaria, la cui bellezza emanava dalla sua connessione con Dio \u2013 ha detto - da lui ha attinto attraverso la preghiera e i sacramenti tutto il necessario per ci\u00f2 che ammiriamo di lei ancora oggi\u201d. \u201cMentre il ferro immerso nel fuoco inizia a brillare, a riscaldarsi e diventa malleabile, cos\u00ec, immersa in Dio, Zdislava divenne una ragazza amorevole, moglie, madre e medico dei malati e dei poveri, che cercavano fiduciosamente il suo aiuto e furono miracolosamente guariti, fisicamente e spiritualmente. Sono lieto che la sua missione di proteggere e incoraggiare le famiglie sia ancora viva\u201d, ha concluso. (RB)\n8 aprile - ARGENTINA 90 anni Azione Cattolica. Cardinale Poli: \u201cPortare la gioia del Vangelo nella vita quotidiana\u201d\n\u201cPortare la gioia del Vangelo nella vita quotidiana\u201d: questo il mandato affidato all\u2019Azione Cattolica Argentina (Aca), in occasione del suo 90.mo anniversario di fondazione, dal Cardinale Mario Aurelio Poli, Arcivescovo di Buenos Aires. Nei giorni scorsi, il porporato ha celebrato\n[una Santa Messa commemorativa](https://prensacelam.org/2021/04/07/una-iglesia-que-ha-llevado-la-alegria-del-evangelio-a-la-cotidianeidad-90-anos-de-la-accion-catolica-argentina/) nella Cattedrale cittadina ed ha ricordato che l\u2019Aca \u00e8 nata la domenica di Pasqua del 1931: il mistero pasquale ha, dunque, segnato tutto il suo lungo cammino, rendendola vitale fino ad oggi \u201cnella sua vocazione permanente di servizio al compito evangelizzatore della Chiesa\u201d. Alla liturgia eucaristica hanno preso parte solo alcuni rappresentanti dell\u2019Aca, in osservanza alle normative anti-Covid, ma molti altri fedeli si sono uniti spiritualmente alla Messa attraverso i mass-media e i social network. A tutti il Cardinale Poli ha ricordato l\u2019impegno dell\u2019Aca nella promozione della \u201cfratellanza umana\u201d, strumento \u201cnecessario e urgente per superare le minacce dell'indifferenza e dell'iniquit\u00e0 e per rafforzare il cammino della giustizia e della pace\". Quindi, invitando i fedeli a \u201clasciarsi toccare dalla Resurrezione di Cristo, che rende tutto vero, bello e permanente\u201d, l\u2019Arcivescovo di Buenos Aires ha concluso la sua omelia incoraggiando l\u2019Azione cattolica nazionale a proseguire il suo compito di \u201cevangelizzare la citt\u00e0\u201d. Al termine della celebrazione ha preso la parola Rafael Corso, presidente dell\u2019Aca, il quale ha ricordato come l\u2019organismo, nei suoi nove decenni di attivit\u00e0, abbia sempre \u201calimentato la testimonianza di una Chiesa in uscita, che, a partire dalla vita comunitaria nelle parrocchie e nei diversi settori della societ\u00e0, ha portato la gioia del Vangelo di Ges\u00f9 Cristo nella vita quotidiana\u201d di tutti. \u201cLa Buona Novella \u2013 ha aggiunto \u2013 continua ad essere desiderata ed attesa dal mondo; per questo, vivere e condividere la gioia del Vangelo \u00e8 la missione dell\u2019Aca\u201d, anche di fronte a difficolt\u00e0 come quelle provocate dalla pandemia da Covid-19. Di qui, il richiamo di Rafael Corso ad \u201cun nuovo modello di sviluppo umano integrale con tutti e per tutti, un'economia inclusiva e sostenibile che risponda al grido dei poveri e della Terra, che porti alla generazione di ricchezza con un uso pi\u00f9 razionale dei beni universali, garantendo l'equit\u00e0 distributiva e l'eredit\u00e0 alle generazioni future, per non cedere alla crudelt\u00e0 dell'indifferenza, della schiavit\u00f9 e dello scarto\" Guardando, inoltre, a due documenti fondamentali di Papa Francesco, l\u2019Esortazione apostolica \u201cAmoris laetitia sull\u2019amore nella famiglia\u201d e l\u2019Enciclica \u201cFratelli tutti sulla fraternit\u00e0 e l\u2019amicizia sociale\u201d, il presidente dell\u2019Aca ha esortato i presenti a vivere \u201cla sinodalit\u00e0 ecclesiale secondo un percorso coerente\u201d che punti alla \u201ccostruzione del bene comune\u201d, \u201cdella Chiesa e della societ\u00e0 argentina\u201d. Infine, invocando l\u2019intercessione della Sacra Famiglia, Rafael Corso ha concluso il suo intervento con l\u2019auspicio di poter vivere insieme \u201cla gioia di essere tutti fratelli, testimoniando sempre la speranza\u201d. (IP)\n8 aprile - MOZAMBICO Conflitto Cabo Delgado. Appello Caritas per aiuti materiali e sostegno psico-sociale agli sfollati\nCibo, alloggi, indumenti, ma anche sostegno psico-sociale: sono queste le necessit\u00e0 primarie ed urgenti della popolazione sfollata del Mozambico, in fuga dalla regione settentrionale di Cabo Delgado dove un drammatico conflitto ha provocato, dal 2017 ad oggi, circa 2mila morti e pi\u00f9 di 700mila sfollati. A lanciare l\u2019appello \u00e8 il direttore della Caritas diocesana di Pemba, Manuel Nota, il quale evidenzia come gli aiuti offerti dalla Chiesa cattolica siano diventati essenziali anche per le persone musulmane: \u201cIl nostro lavoro di accompagnamento psico-sociale \u2013\n[spiega all\u2019agenzia Ecclesia](https://agencia.ecclesia.pt/portal/mocambique-caritas-diocesana-de-pemba-destaca-melhorias-do-acompanhamento-psicossocial-aos-deslocados/) \u2013 \u00e8 molto apprezzato. La Caritas offre agli sfollati non solo beni materiali, ma anche l\u2019occasione di parlare di ci\u00f2 che hanno patito e questo permette loro di elaborare la sofferenza\u201d e ricominciare, poi, una nuova vita. Finora, l\u2019organismo diocesano ha assistito \u201cquasi 40mila famiglie\u201d grazie a Centri di accoglienza, siti di reinsediamento e famiglie ospitanti. Ma la grande sfida che resta da affrontare \u00e8 quella della costruzione di nuovi alloggi, per i quali mancano per\u00f2 i materiali edili necessari. Attualmente, infatti, sottolinea Manuel Nota, gli sfollati vivono \u201cin piccole capanne, allestite con teloni che sono stati assegnati loro nei siti di reinsediamento, con uno spazio delimitato per vivere e un altro per coltivare la terra\u201d. Di qui l\u2019appello della Caritas di Pemba a raccogliere fondi internazionali per costruire vere e proprie case per tutti gli sfollati. Fortunatamente, la macchina della solidariet\u00e0 si \u00e8 gi\u00e0 messa in moto: il governo ungherese, ad esempio, si \u00e8 impegnato a realizzare un progetto abitativo per la popolazione mozambicana in fuga dai conflitti. Da ricordare, infine, che la Caritas di Pemba si occupa anche delle persone non sfollate, sostenendo l\u2019operato delle parrocchie locali e promuovendo progetti di sviluppo, educazione ed assistenza sociale ad ampio raggio. (IP)\n8 aprile - BRASILE #coronavirus. Vescovi: superare pandemia e costruire mondo pi\u00f9 giusto e sano\nContinua il drammatico record del Brasile in tempo di pandemia da Covid-19: marted\u00ec, per la prima volta, sono stati superati i 4mila morti in 24 ore. La giornata, infatti, ha visto il decesso di 4.195 persone, mentre gli ospedali rasentano il collasso, soprattutto a causa della cos\u00ec detta \u201cvariante brasiliana\u201d del coronavirus, pi\u00f9 aggressiva e contagiosa del ceppo originario. Ed \u00e8 in questo difficile scenario, dunque, che ieri, 7 aprile, il Paese ha celebrato la Giornata mondiale della salute, indetta dall\u2019Oms (Organizzazione mondiale della sanit\u00e0) nel 1948. Il tema dell\u2019edizione di quest\u2019anno \u00e8 stato \u201cCostruire un mondo pi\u00f9 giusto e sano\u201d, collegato al motto dell\u2019anno 2021, dedicato a \u201cI lavoratori della salute e dell\u2019assistenza\u201d. Per l\u2019occasione, la Chiesa cattolica brasiliana ha fatto sentire la sua voce, attraverso\n[una nota](https://www.cnbb.org.br/dia-mundial-da-saude-construir-um-mundo-mais-justo-e-mais-saudavel-para-superar-a-pandemia/) a firma di Monsignor Roberto Francisco Ferreria Paz, responsabile della Pastorale della Salute all\u2019interno della Conferenza episcopale nazionale (Cnbb). \u201cCostruire un mondo pi\u00f9 giusto e sano \u2013 afferma il presule \u2013 significa includere e distribuire, in modo equo e solidale, le risorse della salute: cure, medicine, vaccini e vita sana\u201d. Tutto ci\u00f2 comporta \u201cl'accesso all'acqua potabile, ai servizi igienici di base, all'alimentazione e alla nutrizione equilibrata, all'agricoltura biologica, all'alloggio e al lavoro dignitoso\u201d. In pratica, evidenzia Monsignor Ferreria Paz, si tratta di \u201cavere una visione olistica e integrata della salute, una visione che trascenda la ricerca della qualit\u00e0 della vita per i pochi che possono goderne, ma che miri a garantire un diritto fondamentale per tutta la popolazione, perch\u00e9 la vita e la salute devono sempre venire prima\". Guardando, poi, agli operatori brasiliani, il vescovo brasiliano ricorda che \"\u00e8 importante dare loro voce, farli partecipare ed includerli nella pianificazione sanitaria, che in tempo di pandemia \u00e8 stata inesistente e spesso bloccata da misure contraddittorie e inefficaci\". Di qui, il richiamo a tutelare il Sistema unico sanitario, a promuovere una campagna di vaccinazione universale e immediata, a proseguire con gli aiuti di emergenza, i sussidi per l'agricoltura familiare e biologica, la sicurezza alimentare e la conservazione delle foreste e dei biomi. \u201cPer guarire noi stessi dalla pandemia \u2013 conclude il presule - dobbiamo guarire la Terra e la nostra convivenza sociale, che \u00e8 ingiusta, disuguale e intollerante\u201d. Intanto, sempre ieri, l\u2019Organizzazione panamericana della salute, legata all\u2019Oms, ha chiesto ai leader politici di garantire che l\u2019equit\u00e0 sanitaria sia in cima alla lista di priorit\u00e0 nella fase post-pandemia. Ci\u00f2 significa, ha affermato l\u2019organismo, permettere a tutti di \u201cavere condizioni di vita e di lavoro favorevoli alla buona salute, promuovere sistemi di informazione sanitaria adatti ad identificare le popolazioni in situazioni di vulnerabilit\u00e0, e costruire una societ\u00e0 in cui i singoli individui collaborano alla ricerca di soluzioni per le disuguaglianze e nella quale tutti hanno accesso alle cure mediche, senza discriminazione alcuna\". Allo stesso tempo, alle autorit\u00e0 \u00e8 stato chiesto di \u201cmonitorare le disuguaglianze sanitarie e garantire che tutte le persone abbiano accesso a servizi sanitari di qualit\u00e0 quando e dove ne hanno bisogno\u201d. (IP)\n8 aprile - TERRA SANTA Grazie alla Holy Land Christian Ecumenical Foundation vaccini anti-Covid per i residenti dei villaggi di Birzeit e Atara\nVaccini anti-Covid agli ultrasessantacinquenni e per quanti soffrono di malattie croniche a Birzeit, in Terra Santa. Sono stati somministrati il giorno di Pasqua grazie alla campagna di vaccinazione lanciata dalla Holy Land Christian Ecumenical Foundation (HCEF), con la collaborazione con la Birzeit Women\u2019s Charitable Society, in collaborazione con il Ministero della Salute palestinese, presso il Birzeit Senior Citizen Center (BSCC). Un team speciale del personale infermieristico del Ministero della Salute, riferisce abouna.org, ha somministrato il vaccino cinese Sinopharm a 150 residenti dei villaggi di Birzeit e Atara. Alcuni anziani impossibilitati a raggiungere il centro adibito per le vaccinazioni, sono stati vaccinati a domicilio. La campagna, volta ad arginare la diffusione del coronavirus, \u00e8 stata avviata per rispondere alle difficolt\u00e0 di spostamento degli anziani che, per ricevere il vaccino si sarebbero dovuti recare nei centri sanitari di Ramallah affrontando un faticoso viaggio. La seconda dose del vaccino verr\u00e0 somministrata il 25 aprile 2021. (TC)\n8 aprile - INDIA #coronavirus Madhya Pradesh: il digiuno di monsignor Cornelio per sensibilizzare l'opinione pubblica sul rispetto dei protocolli anti Covid-19\nMonsignor Leo Cornelio, arcivescovo di Bhopal, il 6 aprile, assieme a molti altri leader religiosi, si \u00e8 unito allo speciale digiuno di 24 ore del primo ministro del Madhya Pradesh, Shivraj Singh Chouhan, per aumentare la consapevolezza tra le persone della necessit\u00e0 di proteggersi dal Covid-19 per la sicurezza di tutti. \"\u00c8 nostro dovere e responsabilit\u00e0 proteggere noi stessi e gli altri dal pericolo del Covid-19\", ha riferito ieri il presule ad UCA News, ed \"\u00e8 giunto il momento che tutti noi prendiamo sul serio la pandemia e ci prepariamo a proteggerci dal suo imminente attacco, che potrebbe essere fatale per molti e rischioso per altri\". Monsignor Cornelio ha, dunque, sottolineato la necessit\u00e0 di rispettare i protocolli sanitari governativi, di coprirsi il viso e lavarsi le mani regolarmente, \u201cperch\u00e9 prevenire \u00e8 meglio che curare\". Il presule ha elogiato Chouhan per la sua iniziativa, cui hanno aderito anche i leader ind\u00f9, musulmani e sikh, esortando la gente a prendere sul serio la nuova ondata di coronavirus nel Paese. Il Madhya Pradesh \u00e8 tra i 13 Stati indiani dove, dalla fine di marzo, sono stati riportati pi\u00f9 di 1.000 nuovi casi di Covid-19 al giorno. Dall\u2019inizio della pandemia, lo Stato ha registrato 4.073 morti e 285.743 casi di coronavirus. Al momento, il governo, la domenica, ha ordinato il blocco totale nelle maggiori citt\u00e0, imponendo il coprifuoco dalle 22 alle 6 del mattino. Lo Stato pi\u00f9 colpito dalla pandemia, in India, continua ad essere quello occidentale del Maharashtra con 20.916 nuovi casi e 297 morti registrati il 6 aprile. Secondo le autorit\u00e0 federali, sempre il 6 aprile, in India sarebbero morte 630 persone per Covid-19, portando il bilancio delle vittime a 166.177. (AP)\n8 aprile - SPAGNA Al via on line le iscrizioni ai nuovi corsi per esperti di comunicazione sociale nella Pontificia Universit\u00e0 di Salamanca\nRendere la comunicazione sociale e religiosa sempre pi\u00f9 professionale: questo l\u2019obiettivo dei nuovi corsi per esperti di comunicazione sociali, promossi dalla Commissione episcopale per le Comunicazioni Sociali e dalla Pontificia Universit\u00e0 di Salamanca (UPSA) dal Primo al 15 luglio e dal Primo al 14 settembre prossimi.\n[A comunicarlo \u00e8 il sito della Conferenza episcopale di Spagna](https://www.conferenciaepiscopal.es/curso-comunicacion-social-upsa/). I corsi, per cui [la Pontificia Universit\u00e0 di Salamanca ha gi\u00e0 aperto le iscrizioni online](https://www.upsa.es/estudios/titulaciones/posgrados/), sviluppano 25 crediti ECTS, per oltre cento ore totali di insegnamento distribuite in due moduli online, e fornisce una formazione teorica e pratica rilevante e sufficiente di fronte alle sfide che la comunicazione presenta oggi, anche in ambito ecclesiale. I corsi sono dunque rivolti a sacerdoti, seminaristi, religiosi, responsabili della comunicazione in enti religiosi e vescovadi oppure ong, catechisti e insegnanti, il cui interesse professionale \u00e8 quello di completare, aggiornare o ampliare la loro formazione in materia di comunicazione. L'obiettivo \u00e8 quello di fornire loro una maggiore efficacia nella comunicazione religiosa \u2013 per quanto riguarda omelie e pastorale - negli uffici di comunicazione, nella gestione delle reti sociali o nella generazione di contenuti audiovisivi. A guidare il team di 15 docenti che si alterneranno tra i vari argomenti, la dottoressa Gloria Garc\u00eda Gonz\u00e1lez; tra gli altri, 9 sono professori di ruolo della Pontificia Universit\u00e0 di Salamanca e 6 sono legati ad altre universit\u00e0 e alla pratica professionale della comunicazione. (RB)\n7 aprile - VENEZUELA Monsignor Moronta (vice-presidente dei vescovi): accelerare la campagna vaccinale con vaccini di buona qualit\u00e0\nMonsignor Mario Moronta, vescovo di San Crist\u00f3bal e secondo vicepresidente della Conferenza episcopale venezuelana (Cev), ha lanciato un forte appello alle autorit\u00e0 sanitarie del Paese perch\u00e9 accelerino la vaccinazione di massa contro il Coronavirus. \"Il Covid-19 non ha ideologia, non ha credo, quindi mi sembra ingiusto e immorale che coloro che hanno questa responsabilit\u00e0 non si mettano d\u2019accordo\u201d, ha dichiarato il presule . Lo riferisce il sito del\n[Celam](https://prensacelam.org/2021/04/06/monsenor-mario-moronta-clama-por-la-vacunacion-masiva-en-venezuela/). Il Venezuela ha registrato dall\u2019inizio della pandemia pi\u00f9 di 169mila casi e oltre 1.500 morti per coronavirus con una forte impennata nell\u2019ultimo mese. Cifre ufficiali che sono state peraltro messe in discussione da diverse organizzazioni, perch\u00e9 ritenute ampiamente sottostimate rispetto alla realt\u00e0, mentre la campagna vaccinale procede a rilento, nonostante gli obiettivi annunciati dal Presidente Nicol\u00e1s Maduro per raggiungere l\u2019immunit\u00e0 di gregge. \"Nel suo ultimo messaggio il Papa ha insistito sulla necessit\u00e0 di dare vaccini ai Paesi pi\u00f9 poveri e noi rientriamo in questa fascia. Le autorit\u00e0 sanitarie, politiche e militari devono mettersi d\u2019accordo\", ha insistito monsignor Moronta che ha invitato i venezuelani ad esprimere sui social network il loro malcontento per le lentezze del Governo, tanto pi\u00f9 in un momento in cui i morti tra gli operatori sanitari in Venezuela hanno superato quota 440, il tasso pi\u00f9 alto del continente in rapporto alla popolazione, mentre i leader politici sono stati gi\u00e0 vaccinati. Il vice-presidente dei vescovi venezuelani chiede anche \u201cvaccini di qualit\u00e0\u201d e che i cittadini venezuelani \u201cnon vengano usati come cavie\u201d. \u00c8 quindi necessario fare \"uno sforzo per importare i vaccini migliori\" e iniziare a vaccinare cominciando dai pi\u00f9 vulnerabili: \u201dSe ci sono soldi per comprare armi, ci sono soldi per la salute delle persone\u201d, ha detto monsignor Moronta. (LZ)\n7 aprile SUD SUDAN \u2013 Il cordoglio del Wcc per la scomparsa monsignor Paolino Lukudu Loro, \u201cfaro di speranza\u201d per il Paese\n\"Un pilastro incrollabile\", \u201cun faro di speranza, libert\u00e0 e vitalit\u00e0 in mezzo al caos del conflitto e della guerra\u201d. Cos\u00ec il Consiglio mondiale delle Chiese (Wcc) ricorda monsignor Paolino Lukudu Loro, arcivescovo emerito di Juba, in Sud Sudan, venuto a mancare il 5 aprile in un ospedale a Nairobi, all\u2019et\u00e0 di 80 anni, a causa di un ictus. Numerosi membri dell\u2019organismo ecumenico si sono uniti al lutto per la scomparsa di quello che \u00e8 stato un protagonista del processo di riconciliazione e pacificazione del Sud Sudan, prima e dopo la sua indipendenza da Khartum. Tra questi la dottoressa Agnes Abuom, moderatrice del Wcc, che in un\n[messaggio di cordoglio](https://www.oikoumene.org/resources/documents/dr-agnes-abuom-on-the-passing-of-his-eminence-archbishop-paulino-lukudu) ricorda quanto fosse amato dalla sua gente, soprattutto i pi\u00f9 vulnerabili, \u201cdonne, uomini, ragazzi e ragazze, per i quali - scrive - \u00e8 stato per anni un\u2019ancora di salvezza durante e dopo la guerra\u201d. \u201cPer decenni avete messo il dolore e le lacrime della gente sotto agli occhi delle forze della morte e del potere che non si preoccupavano della sua sicurezza, del suo sviluppo e della dignit\u00e0 umana \", continua Abuom. \"I vostri messaggi spirituali hanno risuonato negli Stati e nelle comunit\u00e0 mentre ricordavate alla gente di pensare ai tesori del Cielo e non solo a quelli della terra. Avete chiamato i leader nazionali a rendere conto delle loro azioni\", afferma ancora la moderatrice del Wcc, ricordando la sua partecipazione, nell\u2019aprile 2019, al ritiro spirituale in Vaticano del Presidente sud-sudanese Salva Kiir insieme al leader dell'opposizione armata Riek Machar per la pace in Sud-Sudan al termine del quale Papa Francesco aveva ricevuto i due leader rivali a Santa Marta. Un incontro di cui rimane impressa nella memoria l\u2019immagine del Pontefice mentre bacia i loro piedi. \u201cQuella visita rester\u00e0 per sempre un segno di speranza per un futuro migliore per i sud-sudanesi\u201d, rimarca Abuom, evidenziando come la sua saggezza e leadership abbiano dato nuova vita al Consiglio nazionale delle Chiese di cui anche la Chiesa cattolica sud-sudanese \u00e8 membro. Nato il 23 agosto 1940 a Kwerijik, monsignor Lukudu Loro era stato ordinato sacerdote nella Congregazione dei Missionari Comboniani nel 1970 ed era stato arcivescovo di Juba dal 1983 al 2019, spendendosi instancabilmente per la pace e la riconciliazione anche nel nuovo Sud-Sudan indipendente. Nel 2017 aveva partecipato all\u2019organizzazione della visita in Sud Sudan di Papa Francesco e dell\u2019arcivescovo di Canterbury, Justin Welby, primate della Chiesa anglicana, visita che non pot\u00e9 avere luogo a causa dell\u2019insicurezza nel Paese. (LZ)\n7 aprile - INDIA Nuova legge anti-conversioni anche nel Gujarat. Padre Pakash (SJ): giro di vite incostituzionale\nAnche lo Stato indiano del Gujarat ha adottato una nuova legge anti-conversione. Il Gujarat Freedom of Religion (Amendment) Bill 2021 \u00e8 stato approvato dal parlamento locale il 1.mo aprile e prevede per i suoi trasgressori pene dai tre ai dieci anni e sanzioni pecuniarie fino a 500mila rupie (pari a 6.800 dollari). Il Gujarat diventa cos\u00ec il quarto Stato indiano, dopo Uttar Pradesh, Uttarakhand e il Madhya Pradesh, tutti guidati dal partito nazionalista Bjp (Bharatiya Janata Party) del premier Narendra Modi, a introdurre un nuovo giro di vite contro quelle che vengono considerate conversioni forzate o fraudolente ad un\u2019altra religione. La nuova legge \u2013 riporta l\u2019agenzia\n[Ucanews](https://www.ucanews.com/news/indian-state-brings-in-anti-conversion-law/91981) - mira in sostanza ad estendere il campo di applicazione della normativa esistente contro le conversioni forzate al matrimonio. Il pretesto \u00e8 sempre lo stesso: frenare il cosiddetto \"Love Jihad\", termine coniato alcuni anni fa per demonizzare i matrimoni tra uomini musulmani e donne non musulmane. Ma se formalmente queste nuove leggi mirano a punire le conversioni fatte con la violenza o con l\u2019inganno, di fatto come denunciano i suoi detrattori, vengono utilizzate per criminalizzare tutte le conversioni e prendono di mira le minoranze musulmane e cristiane. \u201cQuesto emendamento aggiuntivo alla gi\u00e0 draconiana legge sulla libert\u00e0 religiosa del 2003 \u00e8 ancora pi\u00f9 incostituzionale e va ritirata\u201d, afferma senza mezzi termini il padre gesuita Cedric Prakash, attivista per i diritti umani da anni impegnato nella difesa dei diritti delle minoranze. \"La grande domanda che dobbiamo porre oggi al governo del Gujarat \u00e8 perch\u00e9 un cittadino adulto non pu\u00f2 decidere quale religione desidera seguire o pi\u00f9 banalmente se un cittadino o una cittadina pu\u00f2 decidere di sposare chi vuole\". La nuova legge prevede che, se la presunta vittima \u00e8 una minorenne, una donna, un dalit (fuori casta) o un tribale, gli autori del reato possano essere puniti con una pena detentiva di 4-7 anni e una multa non inferiore a 300mila rupie, mentre essi se appartengono a un\u2019organizzazione, le pene salgono a un massimo di 10 anni con una multa fino a 500mila rupie. Inoltre, il matrimonio contratto viene automaticamente dichiarato nullo e l\u2019onere della prova della sua legittimit\u00e0 \u00e8 a carico dell\u2019imputato. Chiunque abbia legami di sangue con la stessa vittima pu\u00f2 sporgere denuncia ed \u00e8 esclusa la libert\u00e0 su cauzione dell\u2019imputato. Dello stesso tenore le nuove leggi anti-conversione introdotte di recente nell\u2019Uttar Pradesh, nell\u2019Uttarakhand e il Madhya Pradesh, anch\u2019esse criticate dalle minoranze e dall\u2019opposizione del Partito del Congresso, per i quali si tratta di leggi liberticide che violano la laicit\u00e0 dello Stato creando tensioni religiose. \"La nostra Costituzione ci garantisce di praticare e seguire liberamente qualsiasi fede. Introdurre una legge per controllare la fede delle persone \u00e8 una violazione dei diritti umani\", denuncia all\u2019Ucan Muhammad Arif, presidente del presidente del Centro per l\u2019armonia e la pace in Uttar Pradesh. (LZ)\n7 aprile - BRASILE Al via, da domenica, alla 58.ma plenaria dei vescovi\nSi svolger\u00e0 on line, dal 12 al 16 aprile, la 58.ma assemblea plenaria della Conferenza episcopale brasiliana. Tema centrale sar\u00e0 il Pilastro della Parola, proposto dalle Linee guida generali per l\u2019azione evangelizzatrice della Chiesa in Brasile (DGAE 2019-2023). Si parler\u00e0, fra gli altri argomenti, di animazione biblica e lavoro pastorale nelle comunit\u00e0 missionarie ecclesiali, dell\u2019anno vocazionale previsto per il 2023, degli anni tematici indetti da Papa Francesco dedicati a San Giuseppe e alla Famiglia, del Pio Collegio Brasiliano, del Fondo Nazionale di Solidariet\u00e0, dell\u2019attuale situazione sociale e della pandemia di Covid-19. Sar\u00e0 la prima assise con il nuovo nunzio apostolico in Brasile, don Giambattista Diquattro, che parteciper\u00e0 in videoconferenza. Come di consueto \u00e8 previsto anche un momento di spiritualit\u00e0 per i vescovi. In programma il 15 aprile, al mattino, sar\u00e0 guidato dal cardinale Se\u00e1n Patrick O'Malley, arcivescovo di Boston. (TC)\n7 aprile - TIMOR EST Gli aiuti della Chiesa locale per le vittime delle alluvioni\nLa Chiesa timorese \u00e8 impegnata in prima linea per portare soccorso alle vittime delle alluvioni causate dalle piogge torrenziali che negli ultimi giorni si sono abbattute sul piccolo Paese del sud-est asiatico insieme alla vicina Indonesia, in particolare nella provincia del Nusa Tenggara Orientale. 36 finora i morti a Timor Est, a cui vanno aggiunti una trentina di dispersi e migliaia di sfollati. Molti di questi hanno trovato rifugio nelle strutture della Chiesa. Circa 2mila sono attualmente accolti in un centro gestito dai salesiani a Comoro, alla periferia di Dili e altri 7mila sono assistiti nella parrocchia dell\u2019Immacolata Concezione della capitale. La Conferenza episcopale timorese ha mobilitato tutti i sacerdoti e religiose per sopperire ai bisogni pi\u00f9 immediati. \u201cAbbiamo urgente bisogno cibo e vestititi\u201d, racconta all\u2019agenzia\n[Ucanews](https://www.ucanews.com/news/timor-leste-priests-nuns-join-flood-aid-efforts/92023) padre Angelo Salshina, responsabile della speciale task-force pastorale per il Covid-19 dell'arcidiocesi di Dili. In un incontro con la Protezione civile il Primo Ministro Taun Matan Ruak ha ringraziato tutte le organizzazioni impegnate nei soccorsi, comprese le organizzazioni religiose. Il governo ha disposto un allentamento delle restrizioni anti-Covis-19 per facilitare le operazioni di soccorso e il trasporto di materiali per la ricostruzione delle case. Oltre all\u2019emergenza alluvioni, in queste settimane Timor Est deve infatti fare i conti con un\u2019impennata di casi di Coronavirus - dopo un lungo periodo di zero contagi - che hanno spinto le autorit\u00e0 a reintrodurre il lockdown dal 3 aprile al 2 maggio nelle tre principali citt\u00e0 del Paese: Dili, Baucau e Viqueque. La Chiesa timorese \u00e8 mobilitata anche su questo fronte dall\u2019inizio della pandemia, attraverso la sua speciale task-force che fornisce aiuto materiale e psicologico ai pi\u00f9 vulnerabili ed \u00e8 attivamente impegnata a informare e sensibilizzare la popolazione. Il piccolo e giovane Stato asiatico (indipendente dall\u2019Indonesia dal 1999) ha una popolazione di circa 1,3 milioni di abitanti, il 95% dei quali cattolici. (LZ)\n7 aprile - PARAGUAY 20-22 aprile, \u201cSettimana dell\u2019evangelizzatore digitale\u201d\nCome approfondire concretamente le conoscenze tecniche necessarie a portare nel mondo il messaggio evangelico? E come fare tutto questo in modo efficace? Sono queste le domande poste alla base dell\u2019iniziativa lanciata dalla Conferenza episcopale del Paraguay, ovvero la \u201cSettimana dell\u2019evangelizzatore digitale\u201d che si svolger\u00e0 dal 20 al 22 aprile prossimi. \u201cLa tecnologia \u2013\n[spiega una nota](https://prensacelam.org/2021/04/06/iglesia-paraguaya-organiza-la-semana-del-evangelizador-digital/) \u2013 \u00e8 sempre pi\u00f9 presente nella vita quotidiana delle persone, anche nell'esperienza e nella trasmissione della fede\u201d. Un fenomeno che \u201cha subito un\u2019accelerazione nel corso dell\u2019ultimo anno, in cui la pandemia di Covid-19 e il distanziamento sociale da essa causato hanno reso necessario la ricerca di alternative per comunicare ed essere presenti nella vita degli altri\u201d. La Settimana, dunque, vuole offrire \u201cconoscenze teoriche ed esperienze pratiche di alcuni dei cos\u00ec detti \u2018infuencer\u2019 digitali nel mondo cattolico\u201d a tutti gli operatori del settore. L\u2019iniziativa \u00e8 portata avanti insieme a \u201cCatholic Link\u201d, ovvero il portale cattolico sulla Nuova evangelizzazione che da diversi anni mette a disposizione di tutto il mondo le competenze di circa quaranta giovani professionisti impegnati nell\u2019apostolato della Chiesa, secondo le linee-guida dettate da Papa Francesco nella sua prima Esortazione apostolica \u201c [Evangelii Gaudium](http://www.vatican.va/content/francesco/it/apost_exhortations/documents/papa-francesco_esortazione-ap_20131124_evangelii-gaudium.html)\u201d, dedicata proprio all\u2019annuncio del Vangelo nel mondo attuale. \u201dCrediamo che condividere le nostre esperienze possa far risparmiare molto tempo e fatica a migliaia di evangelizzatori digitali \u2013 spiega il direttore del portale, Mauricio Artieda - Data l'attuale situazione che il mondo sta attraversando, siamo sfidati a capire che, se vogliamo rimanere rilevanti nei prossimi anni, noi cattolici dobbiamo conoscere e utilizzare in modo efficace e senza paura gli strumenti che il mondo digitale ci offre per raggiungere il cuore dell'uomo\". Durante i tre giorni di lavoro, verranno presentate le strategie per un'evangelizzazione digitale ad alto impatto, e si rifletter\u00e0 su come ottenere un contenuto digitale che catturi il pubblico, nonch\u00e9 su come operare con creativit\u00e0 per rivoluzionare il web attraverso il Vangelo. L\u2019obiettivo \u00e8 quello di formare evangelizzatori 3.0, ovvero che abbiano un approccio a Internet caratterizzato da una maggiore consapevolezza, e conseguente superiore controllo dei fruitori riguardo i contenuti e l\u2019evoluzione grafica de web. Gli iscritti alla Settimana potranno seguire tutti gli eventi in diretta su Facebook e YouTube. (IP)\n7 aprile - ITALIA La Perdonanza Celestiniana 2021 sar\u00e0 aperta dal cardinale Enrico Feroci\nSar\u00e0 il cardinale Enrico Feroci ad aprire il 28 agosto la Porta Santa della Basilica di Santa Maria di Collemaggio, a L\u2019Aquila, in occasione della Perdonanza Celestiniana. Ne d\u00e0 notizia il portale dell\u2019arcidiocesi di L\u2019Aquila. Ad annunciarlo l\u2019arcivescovo, il cardinale Giuseppe Petrocchi. Come stabilito in una bolla da Celestino V nel 1294, chi tra il 28 e il 29 agosto visiter\u00e0 la Basilica, associando la recita di Credo, Padre Nostro, Ave Maria e Gloria secondo le intenzioni del Papa, e ancora confessione e comunione eucaristica, potr\u00e0 lucrare l\u2019indulgenza plenaria. Il cardinale Feroci, ha un particolare legame con il capoluogo abruzzese, essendo nato a Pizzoli, in provincia dell\u2019Aquila. Entrato a undici anni nel Pontificio Seminario Romano Minore per poi proseguire al Seminario Romano Maggiore, il porporato \u00e8 stato ordinato sacerdote il 13 marzo 1965. Nella diocesi di Roma ha ricoperto diversi incarichi e dal 2009 al 2018 \u00e8 stato presidente della Fondazione \u201cCaritas Roma\u201d. Papa Francesco lo ha creato cardinale il 28 novembre dello scorso, attualmente \u00e8 parroco della Parrocchia Santa Maria del Divino Amore a Castel di Leva, a Roma. Nelle 24 ore del Giubileo Celestiniano, nella basilica di Collemaggio diversi confessori saranno disponibili per quanti vorranno accostarsi al sacramento della Riconciliazione per celebrare la perdonanza celestiniana. La Porta Santa sar\u00e0 chiusa il 29 agosto dal cardinale Petrocchi. (TC)\n7 aprile SUDAFRICA Presidente vescovi: riaprire i luoghi di culto per promuovere il bene comune\nLa questione della riapertura delle chiese in tempo di pandemia non riguarda solo il diritto al culto, ma la promozione del bene comune: lo afferma Monsignor Sithembele Sipuka, presidente della Sacbc (Conferenza episcopale del Sudafrica),\n[in una lunga nota](https://sacbc.org.za/the-argument-for-the-opening-of-churches-is-not-only-about-the-right-to-worship/14403/) pubblicata sul sito Internet dei vescovi. In occasione della Pasqua, infatti, nel Paese \u00e8 stato possibile tornare a celebrare la Messa con concorso di popolo, anche se con numeri contingentati e sempre nel pieno rispetto delle normative vigenti anti-contagio. Una decisione che \u2013 afferma Monsignor Sipuka \u2013 ha suscitato \u201cgioia e giubilo tra i cristiani\u201d perch\u00e9 ha offerto loro la possibilit\u00e0 di \u201criconnettersi con le loro \u2018fondamenta\u2019, per cos\u00ec dire, ed esserne rivitalizzati\u201d. La morte e la risurrezione di Cristo, infatti, rappresentano per i credenti \u201cun evento illuminante dal valore salvifico per la vita\u201d e il luogo di culto dona \u201cun senso di appartenenza e di sostegno dal quale scaturisce un impulso alla missione\u201d. Per questo, sottolinea il presidente della Sacbc, la tecnologia mediatica utilizzata finora per le celebrazioni liturgiche \u201cnon potr\u00e0 mai compensare l\u2019incontro in presenza che \u00e8 un elemento fondamentale dell\u2019essere una Chiesa\u201d. Al contempo, il presule ricorda che tutte le Chiese cristiane del Sudafrica \u201channo collaborato con il governo nazionale nello sforzo di ridurre la diffusione del virus, sviluppando linee-guida specifiche per evitare i contagi\u201d e mettendo in atto \u201cmisure concrete per fornire i necessari servizi sociali alle persone in quarantena\u201d. Tutto questo deve essere apprezzato, ribadisce il vescovo sudafricano, tanto pi\u00f9 che \u201cle organizzazioni ecclesiali hanno svolto questo tipo di servizio anche prima dell\u2019arrivo della pandemia\u201d. Inoltre, quando nel Paese sono stati riscontrati casi di corruzione nella strategia politica anti-Covid, \u201cle Chiese erano l\u00ec a dare l\u2019allarme e si sono mobilitate con successo contro il furto di risorse e di dispositivi medico-sanitari, cos\u00ec da aiutare i poveri\u201d. Eppure, sottolinea il presule, ad un anno dall\u2019inizio della pandemia, \u201cle confessioni cristiane e gli altri credenti sentono che la loro cooperazione nella lotta al coronavirus non viene riconosciuta\u201d, anzi: essi vengono trattati come \u201cdiffusori di contagio\u201d e sottoposti a \u201crestrizioni pi\u00f9 severe rispetto ad altri settori\u201d della societ\u00e0, nonostante non ci siano prove certe di focolai nei luoghi di culto. \u201cQuesto punto necessita un chiarimento \u2013 scrive ancora Monsignor Sipuka \u2013 e prima lo si fa, meglio \u00e8\u201d, perch\u00e9 \u201ccontrariamente alla falsa credenza che il virus si diffonda soprattutto nelle chiese\u201d, in realt\u00e0 i luoghi di culto seguono protocolli rigidi e i leader religiosi \u201cfanno del loro meglio per informare i fedeli e dissuaderli dai comportamento rischiosi che possono provocare contagi\u201d. Per questo, il presidente della Sacbc definisce \u201carbitrarie e irrazionali\u201d le chiusure e i contingentamenti stabiliti dalle autorit\u00e0 per i luoghi di culto, quando invece \u201ci ristoranti, le sale da gioco o i taxi godono di maggiore libert\u00e0\u201d nel servizio. Tanto \u00e8 vero che \u201calcuni leader religiosi \u2013 sottolinea il vescovo sudafricano \u2013 stanno cominciando a chiedersi se non ci siano sentimenti anti-ecclesiali in coloro che redigono i regolamenti anti-Covid\u201d. L\u2019auspicio della Conferenza episcopale sudafricana, dunque, \u00e8 che i luoghi di culto possano restare aperti in modo definitivo e far accedere un numero maggiore di persone, perch\u00e9 \u201cpi\u00f9 fedeli in chiesa significa individui spiritualmente pi\u00f9 sani, capaci di offrire un contributo morale e materiale migliore alle loro famiglie e a tutta la societ\u00e0\u201d. In questo senso, la riapertura delle chiese non riguarda solo \u201cil diritto di culto\u201d, bens\u00ec il fatto che \u201ci credenti che partecipano ad una funzione religiosa possano sentirsi ispirati a collaborare al bene comune\u201d. Infatti, come \u00e8 stato ampiamente dimostrato, \u201ci credenti hanno svolto un ruolo cruciale nell\u2019alleviare le drammatiche conseguenze del Covid-19 sulla popolazione sudafricana, combattendo contro la fame, la disoccupazione e lo stress\u201d. Essi inoltre \u201channo distribuito cibo, assistito persone in difficolt\u00e0, tutelato i posti di lavoro ed esortato le autorit\u00e0 a fare di meglio\u201d, ricorda ancora Monsignor Sipuka. Infine, il presidente della Sacbc esorta i fedeli a far sentire la propria voce per garantire \u201ca tutti un accesso equo al vaccino\u201d anti-Covid, poich\u00e9 esso \u00e8 \u201cun bene comune che dovrebbe essere messo a disposizione di tutti e non accaparrato da pochi privilegiati\u201d. (IP)\n7 aprile - BELGIO A Cherleroi nuovo gruppo dei P\u00e8lerins de l\u2019Eau Vive: la fede per uscire dall\u2019alcolismo\nUn nuovo gruppo dei P\u00e8lerins de l\u2019Eau Vive si riunisce a Cherleroi, nella Cappella dei Gesuiti ogni luned\u00ec sera dalle 19 alle 20.30,\n[come scrive il sito della Conferenza episcopale del Belgio.](https://www.cathobel.be/2021/04/les-pelerins-de-leau-vive%e2%80%afa-charleroi-la-foi-pour-sortir-de-lalcoolisme/) L\u2019associazione cattolica, presente in Francia da oltre 40 anni, da sei mesi \u00e8 sbarcata in Belgio per occuparsi, anche qui, dei fratelli afflitti dalla piaga dell\u2019alcolismo, ma anche dei loro familiari e dei loro amici. Il fondatore di questo nuovo gruppo, Luc Vanham, ex membro degli Alcolisti Anonimi, racconta la nascita di questo gruppo di condivisione che fa tanto bene ai partecipanti: \u201cIn realt\u00e0 \u00e8 stata una coincidenza, di quelle che noi chiamiamo coincidenze ma in realt\u00e0 sono il modo che usa Dio per farsi conoscere. Un giorno, all'entrata della cappella dei Gesuiti a Charleroi, ho scoperto un libro sui [P\u00e8lerins de l\u2019Eau Vive](https://www.pelerinsdeleauvive.org/), in esposizione. C\u2019era scritto \u2019Ges\u00f9 Salvatore, guariscici dall'alcol\u2019. Grazie. Essendoci passato io stesso, ho preso il libro. Nel frattempo, ho scoperto un video su questa organizzazione. Li ho conosciuti cos\u00ec\u201d. Come gi\u00e0 i suoi predecessori in Francia, Luc ha capito che c'era una chiamata pressante di Dio a mettersi al servizio degli uomini e delle donne segnati da questa dipendenza. Le riunioni si svolgono in comunione con un canto allo Spirito Santo, confidenze di fiducia reciproca, meditazione e condivisione di esperienze. L'obiettivo \u00e8 soprattutto il conforto e la serenit\u00e0 che ognuno pu\u00f2 portare all'altro durante lo scambio. Il gruppo \u00e8 aperto anche ad altre dipendenze. \u201cNon escludiamo nessuno\u201d, aggiunge Luc. Allo stesso modo, anche se la riunione si tiene in una cappella e all'interno di una chiesa cattolica, chiunque pu\u00f2 unirsi a questo movimento di auto-aiuto, indipendentemente dalla sua fede. Il fatto di appartenere a un gruppo, di riconoscersi nelle testimonianze degli altri, porta un vero conforto: \u201cSe hai una gioia e la condividi, questa aumenta. Al contrario, se hai una tristezza o un'angoscia, quando la condividi, diminuisce \u2013 spiega ancora Luc - se, inoltre, affidiamo tutti i nostri problemi a Dio e ci arrendiamo a lui, il sollievo \u00e8 tanto pi\u00f9 grande. Perch\u00e9 con Dio tutto \u00e8 possibile; il nostro Dio \u00e8 il Dio del possibile\u201d. \u201c\u00c8 importante ricordare che la causa dell'alcolismo spesso non \u00e8 nota - continua Luc - quello che posso dire \u00e8 che siamo tutti ipersensibili, tutti esposti. L'alcol ci ha permesso di \u2018fuggire\u2019 da questo malessere legato all'ipersensibilit\u00e0, ma \u00e8 in realt\u00e0 un paradiso artificiale, proprio come la droga, il gioco d'azzardo, il sesso e le altre dipendenze. L'alcolismo \u00e8 una tripla malattia: fisica, mentale e spirituale, riconosciuta dall'Organizzazione Mondiale della Sanit\u00e0. Non \u00e8 un vizio, n\u00e9 un difetto, ma una vera e propria malattia che pu\u00f2 essere curata. Inoltre, se la mettiamo nelle mani di Dio, siamo sicuri di essere guariti\u201d, conclude Luc. (RB)\n7 aprile - BANGLADESH Golpe in Myanmar. La solidariet\u00e0 dei vescovi bengalesi: Cardinale Bo: evitare la guerra civile\nAnche i vescovi del Bangladesh si uniscono ai sempre pi\u00f9 pressanti appelli per la fine della brutale repressione militare in Myanmar. In una dichiarazione diffusa ieri dalla Commissione Giustizia e pace della Conferenza episcopale bengalese - riporta l'agenzia\n[Ucanews](https://www.ucanews.com/news/bangladesh-bishops-urge-dialogue-to-solve-myanmar-crisis/92007) - i presuli esprimono solidariet\u00e0 nella preghiera con il popolo birmano e con le sue aspirazioni alla democrazia. \u201cChiediamo alla giunta militare del Myanmar di essere ragionevole e di sedersi attorno a un tavolo di dialogo per trovare una soluzione politica alla crisi, invece di sparare contro i propri concittadini\u201d, si legge nella dichiarazione firmata dal vescovo Gervas Rozario, che esprime tutto il sostegno e la vicinanza della Chiesa del Bangladesh al popolo birmano. \u201cAnche noi condividiamo il dolore e la sofferenza del popolo del Myanmar che ama la pace e chiede solo il ritorno della democrazia, nulla di pi\u00f9\", si legge nella dichiarazione. \u201cA nome dei nostri fedeli ci inginocchiamo insieme suor Ann Nu Thawng, che l'8 febbraio si \u00e8 messa in ginocchio davanti ai militari e li ha supplicati di smettere di sparare a persone innocenti. Anche noi soffriamo quando il popolo del Myanmar soffre. Anche noi, come vicini del Myanmar, sentiamo nel nostro cuore il dolore per le privazioni e l'oppressione del suo popolo. La Chiesa in Bangladesh non pu\u00f2 non vivere la stessa oppressione della Chiesa in Myanmar\u201d, afferma ancora la dichiarazione. L\u2019auspicio dei vescovi bengalesi \u00e8 dunque che la democrazia prevalga e che il Paese resti unito attraverso il dialogo tra tutte le parti. Sempre pi\u00f9 forte \u00e8 infatti il rischio di una guerra civile, accentuato anche dalla nuova recrudescenza dei combattimenti interetnici nel Paese. Un rischio rievocato ieri dal cardinale Charles Maung Bo, arcivescovo di Yangon, che in un [tweet](https://twitter.com/cardinal_bo/status/1379348867372605441) si \u00e8 nuovamente rivolto all\u2019esercito, ai gruppi armati e ai manifestanti con questo accorato appello: \u201cEvitate tutti i discorsi sulla guerra civile. La sua conseguenza \u00e8 un\u2019immensa sofferenza per la gente comune. La pace \u00e8 possibile, \u00e8 l\u2019unica via!\u201d. Il bilancio delle vittime della repressione dal colpo di Stato del 1.mo febbraio si sta avvicinando a quota 600, compresi 47 bambini. Le forze di sicurezza hanno inoltre arrestato circa 3.500 persone, la maggioranza dei quali ancora detenuti. L\u2019elenco dettagliato delle gravi violazioni dei diritti umani perpetrati dalla giunta militare \u00e8 contenuto in un rapporto che sar\u00e0 presentato all\u2019Onu per una denuncia pubblica e per studiare passi per fermarle. Il dossier riporta 180mila casi accertati e comprende fra l\u2019altro pi\u00f9 di 540 uccisioni extragiudiziarie, 10 uccisioni di prigionieri mentre erano in custodia, torture, detenzioni illegali, uso sproporzionato della forza contro dimostranti pacifici. A stilarlo il Crph (Committee for Representing Pyidaungsu Hluttaw, Comitato dei rappresentanti della repubblica dell\u2019unione), il gruppo di parlamentari dimessi dalla giunta a cui si deve il movimento di disobbedienza civile di questi due mesi e che sta lavorando alla stesura della bozza provvisoria di una nuova Costituzione e alla formazione di un esercito federale che riunisca gli eserciti etnici in un unico gruppo contro il governo militare. Continua intanto il pressing del Presidente indonesiano Joko \u201cJokowi\u201d Widodo per la convocazione una riunione d\u2019emergenza dell'Asean (Associazione dei Paesi del sud-est asiatico) sulla crisi birmana. Iniziativa che, con l\u2019eccezione della Malesia, ha tuttavia ricevuto un\u2019accoglienza tiepida da parte degli altri otto membri dell\u2019associazione regionale, pi\u00f9 inclini a non interferire negli affari interni di uno Stato membro come il Myanmar. Alla crisi birmana ha fatto riferimento anche Papa Francesco nel suo [messaggio \u201cUrbi et Orbi\u201d](http://www.vatican.va/content/francesco/it/messages/urbi/documents/papa-francesco_20210404_urbi-et-orbi-pasqua.html) per la Domenica di Pasqua, in cui si \u00e8 detto \u201cvicino ai giovani di tutto il mondo e, in quest\u2019ora, specialmente a quelli del Myanmar, che si impegnano per la democrazia, facendo sentire pacificamente la propria voce, consapevoli che l\u2019odio pu\u00f2 essere dissipato solo dall\u2019amore\u201d. (LZ)\n7 aprile - GERMANIAIl 18 aprile celebrazione ecumenica perle vittime della pandemia nel Paese\nAll\u2019invito del presidente federale Steinmeier, di effettuare una commemorazione delle vittime della pandemia da Coronavirus in Germania prevista per la giornata di domenica 18 aprile, le Chiese tedesche rispondono organizzando una celebrazione ecumenica per la stessa giornata \u2013 che preceder\u00e0 la commemorazione civile \u2013 prevista per le 10.15 nella Kaiser Wilhelm Memorial Church di Berlino.\n[Ad annunciarlo sono i vescovi della Conferenza episcopale tedesca dal sito dell\u2019Episcopato](https://www.dbk.de/presse/aktuelles/meldung/trauern-und-troesten-oekumenischer-gottesdienst-fuer-die-verstorbenen-in-der-corona-pandemie). La cerimonia, che sar\u00e0 trasmessa in diretta su ARD, \u00e8 nata da un\u2019idea del presidente della Conferenza episcopale tedesca, monsignor Georg B\u00e4tzing, insieme con il presidente del Consiglio della Chiesa evangelica in Germania, il vescovo Heinrich Bedford-Strohm; e con il presidente dell'Associazione delle chiese cristiane in Germania, l'arciprete Radu Constantin Miron. Vi parteciperanno anche rappresentanti delle fedi ebraica e musulmana presenti sul territorio, ma proprio a causa delle restrizioni sanitarie, il numero di partecipanti sar\u00e0 molto limitato. La cerimonia s\u2019incentrer\u00e0 sul racconto biblico del viaggio dei discepoli di Ges\u00f9 verso Emmaus (Lc 24), e offrir\u00e0 un\u2019opportunit\u00e0 di riflessione, incoraggiando la speranza. Ad essa sono espressamente invitati come ospiti, tutti coloro che hanno perso una persona cara a causa dell\u2019epidemia. Per quanto riguarda le autorit\u00e0, saranno presenti, oltre al presidente federale Frank-Walter Steinmeier, il presidente del Bundestag Wolfgang Sch\u00e4uble, la cancelliera federale Angela Merkel; il presidente del Bundesrat Reiner Haseloff e il presidente della Corte costituzionale federale Stephan Harbarth. Intanto la pandemia in Germania non accenna a rallentare: secondo i dati delle ultime 24 ore, si sono registrati quasi diecimila nuovi casi e poco meno di 300 decessi. (RB)\n7 aprile - FILIPPINE #coronavirus. \u201cE-Pray\u201d, iniziativa di preghiera della diocesi di Novaliches\nSi chiama \u201c\n[E-Pray](https://cbcpnews.net/cbcpnews/novaliches-diocese-launches-e-pray-to-reach-out-to-covid-19-patients/)\u201d ed \u00e8 la piattaforma digitale lanciata dalla diocesi di Novaliches, nelle Filippine, per raggiungere virtualmente i pazienti in isolamento a causa del Covid-19 e pregare per loro. Lo strumento permette, infatti, ai malati di coronavirus di collegarsi on line con un sacerdote per riceverne conforto spirituale e pregare insieme, anche se distanti fisicamente. La piattaforma \u00e8 gratuita ed \u00e8 gestita dalla Pastorale diocesana per le Comunicazioni sociali, diretta da padre Luciano Felloni, con l\u2019aiuto di circa 30 volontari. \u201cLa pandemia ha impedito ai sacerdoti di restare accanto ai malati nel pieno di situazioni difficili o a rischio della vita \u2013 spiega padre Felloni \u2013 perch\u00e9 non \u00e8 permesso entrare negli ospedali, nei reparti di terapia intensiva o nelle strutture per malati in quarantena\u201d. Di conseguenza, alcuni sacramenti, come l\u2019estrema unzione o la confessione, non possono essere amministrati. Per\u00f2 \u201csi pu\u00f2 offrire al malato una preghiera e un sacerdote che preghi per lui\u201d. \u201cFacciamo in modo che nessun resti senza un\u2019orazione e una benedizione \u2013 conclude padre Felloni \u2013 Aiutiamo nel nostro piccolo, in modo semplice, e il nostro aiuto \u00e8 la grazia della preghiera\u201d. Da ricordare che nelle Filippine, ad oggi, l\u2019emergenza da coronavirus ha fatto registrare 813mila casi in totale e quasi 14mila decessi. (IP)\n7 aprile - REPUBBLICA DEMOCRATICA CONGO Ignoti danneggiano la chiesa di San Clemente, a Kinshasa\nUn incendio doloso ha danneggiato nella notte fra luned\u00ec e marted\u00ec la parrocchia di San Clemente, nella comune di Makala, a Kinshasa, nella Repubblica Democratica del Congo. Le fiamme, riferisce Actualite.cd, sono state appiccate da ignoti, probabilmente \u201cKuluna\u201d, che seminano terrore e desolazione tra la popolazione della regione. Il parroco, padre Jean-Louis Bogoga, ha raccontato di essere riuscito a domare le fiamme insieme ad alcuni laici - che hanno visto fuggire tre persone vestite di nero - e di aver chiamato la polizia per denunciare l\u2019accaduto. Hanno riportato danni le porte della chiesa, l\u2019impianto elettrico e quello di amplificazione. Ieri padre Bogoga ha voluto comunque celebrare la Messa, come ogni mattina. San Clemente \u00e8 una delle cinque parrocchie del nuovo decanato di Sant\u2019Antonio di Padova. (TC)\n7 aprile - REPUBBLICA CECA Completati i lavori della chiesa di Cristo Salvatore a Barrandov, sud-ovest di Praga\nCon l\u2019apposizione del lucernario monumentale a cornice dorata, la ditta costruttrice Metrostav ha chiuso i lavori della chiesa di Cristo Salvatore a Barrandov, quartiere a sud-ovest di Praga costruito su alcune formazioni rocciose sulla Moldava e noto per i suoi studi cinematografici.\n[A comunicarlo \u00e8 il sito della Conferenza episcopale ceca.](https://www.cirkev.cz/cs/aktuality/210407metrostav-dokoncil-kostel-krista-spasitele-na-barrandove) L\u2019edificio, consacrato, ha anche ospitato le celebrazioni della Settimana Santa e della Pasqua. Si tratta di uno degli edifici sacri pi\u00f9 moderni della Repubblica Ceca, con la sua facciata coibentata, il riscaldamento a pavimento, e l\u2019ascensore: risponde, quindi, ai pi\u00f9 severi requisiti tecnologici ed ecologici, comunemente imposti all'edilizia residenziale o commerciale. Il complesso, oltre alla chiesa, comprende una caffetteria, un centro sociale e una sala comunitaria per attivit\u00e0 ricreative ed educative. \u201cGi\u00e0 le prime celebrazioni hanno confermato che la chiesa piace e diventer\u00e0 in breve tempo un luogo importante per la nostra comunit\u00e0, in cui incontrare Dio e incontrarci l'un l'altro - ha detto il responsabile, padre Josef Pt\u00e1\u010dek - l'edificio \u00e8 bello da un punto di vista estetico ed efficiente dal punto di vista energetico; inoltre contiene importanti strutture per vari gruppi di locali: madri con bambini, giovani, famiglie, anziani. Non vediamo l'ora di avviare i vari programmi educativi, le discussioni, i cineforum, gli spettacoli. Il completamento della costruzione ha riempito di ottimismo tutta la nostra comunit\u00e0 in tempi difficili come quelli di questa pandemia e ha riacceso la speranza che presto si torner\u00e0 alla vita di prima\u201d. La consacrazione della chiesa \u00e8 stata effettuata alla fine dello scorso anno sotto la guida del cardinale Dominika Duka, arcivescovo della capitale, Praga, che ha acquisito, cos\u00ec, un nuovo edificio sacro dopo 10 anni. \u201cL'edificio \u00e8 pieno di curiosit\u00e0 tecniche. Ad esempio, la cappella \u00e8 costituita da una struttura in listelli di alluminio saldati, che insieme pesano quasi 10 tonnellate. Per ottenere parametri acustici esigenti in tutta la chiesa, abbiamo dovuto installare speciali pannelli fonoassorbenti sulla parete\u201d, rivela il responsabile del progetto, Josef Majer di Metrostav. La nuova chiesa ha permesso di ampliare l'offerta di servizi di culto per la numerosa comunit\u00e0 di fedeli nel complesso residenziale Barrandov, che finora disponeva della sola chiesa di S. Filip e Jakub a Zl\u00edchov. L'architettura della chiesa di Cristo Salvatore \u00e8 opera di Atelier \u017di\u0161ka, che ha adottato un design capace di combinare approcci e tecnologie moderne con elementi tradizionali. (RB)\n7 aprile - REGNO UNITO Cattolici e anglicani contro tagli agli aiuti internazionali: \u201cNon si possono far quadrare i conti sulle spalle dei pi\u00f9 poveri\u201d\n\u201cFar quadrare i conti durante una pandemia sulle spalle dei pi\u00f9 poveri del mondo non \u00e8 accettabile\": lo dichiarano alla testata \u201c\n[Evening Standard](https://www.cbcew.org.uk/aid-cuts-balancing-the-books-on-the-backs-of-the-worlds-poorest-not-acceptable-say-archbishops/)\u201d l\u2019Arcivescovo cattolico di Westminter, il Cardinale Vincent Nichols, e l\u2019Arcivescovo anglicano di Canterbury, il Reverendo Justin Welby, deplorando i tagli agli aiuti internazionali decisi dal governo del Regno Unito, guidato da Boris Johnson. La misura \u00e8 stata stabilita temporaneamente dall\u2019esecutivo per far fronte al deficit causato dalla pandemia da Covid-19 e prevede che la spesa per gli aiuti scenda deliberatamente di 4 miliardi di sterline, sotto l'obiettivo legalmente vincolante dello 0,7 per cento della produzione nazionale. Ma i due Arcivescovi condannano tale scelta, affermando che essa \u00e8 \u201cestremamente preoccupante\u201d perch\u00e9 provocher\u00e0 \u201cdanni reali\u201d ai Paesi in crisi, come lo Yemen. Il timore \u00e8 anche che il taglio dei fondi diventi permanente. Sostenere chi ha bisogno invece, scrivono i due leader cristiani, \u201c\u00e8 una questione di moralit\u00e0\u201d e \u201cnon si pu\u00f2 guardare da un\u2019altra parte\u201d perch\u00e9 proprio a causa della pandemia i destini di tutti i Paesi del mondo sono ora interconnessi. Critiche alla misura govenativa arrivano anche da alcuni membri del Parlamento: ad esempio, il deputato di Totnes Anthony Mangnall ha ricordato che \u201cil Regno Unito \u00e8 l\u2019unico Paese del G7 che taglia gli aiuti internazionali. Eppure, a giugno il Paese ospiter\u00e0 proprio il summit del G7. Dal punto di vista diplomatico, dunque, \u00e8 imperativo che il Primo ministro sia in grado di portare tutti gli alleati a dare il via alla ripresa globale, combattere il Covid e scongiurare i cambiamenti climatici\u201d. Sulla stessa linea si \u00e8 posta Caroline Nokes, presidente del Comitato Donne e uguaglianza, la quale ha detto: \"Il Primo ministro ha giustamente parlato contro la violenza sulle donne, ma i tagli agli aiuti umanitari lasceranno i pi\u00f9 vulnerabili del mondo alla merc\u00e9 degli stupratori nelle zone di guerra e dei predatori nei campi profughi\u201d. Tagliare gli aiuti durante una pandemia, infatti, \u201csovraccaricher\u00e0 oltre il limite i sistemi sanitari, lasciando le donne senza accesso all'assistenza medica durante la gravidanza e il parto. Tagliare gli aiuti \u00e8 di fatto una condanna a morte\". Dal suo canto, il mese scorso Boris Johnson ha detto che i britannici possono essere \u201corgogliosi\u201d della loro spesa per gli aiuti, perch\u00e9 si tratta della pi\u00f9 alta raggiunta tra tutti i Paesi del G7. Ma i tagli decisi ora rappresentano \u201cuna promessa non mantenuta \u2013 concludono i due Arcivescovi Nichols e Welby \u2013 che quindi va sanata\u201d. (IP)\n7 aprile - GERMANIA Pubblicati i titoli dei finalisti al Premio cattolico Libri per bambini e ragazzi 2021\n\u00c8 stata\n[pubblicata ieri sul sito della Conferenza episcopale tedesca](https://www.dbk.de/presse/aktuelles/meldung/empfehlungsliste-zum-katholischen-kinder-und-jugendbuchpreis-2021), la lista dei 15 titoli finalisti al Premio Cattolico Libri per bambini e ragazzi 2021, la cui giuria \u00e8 presieduta dal vescovo di Treviri, monsignor Robert Brahm. Al concorso vengono premiate le opere che forniscono ai lettori pi\u00f9 giovani, di et\u00e0 compresa dall'infanzia all'adolescenza, un accesso esemplare ai valori cristiani e alla vita religiosa. All\u2019edizione 2021 del premio si sono iscritti 61 editori con 175 opere complessivamente in gara. Anche la cerimonia di premiazione, inizialmente prevista a Monaco, \u00e8 stata annullata a causa della pandemia da Coronavirus. (RB)\n7 aprile - BRASILE Un anno fa veniva lanciato il \u201cPatto per la vita\u201d: bilanci e sfide dell\u2019iniziativa\nUn anno fa, esattamente il 7 aprile 2020, veniva lanciato il \u201cPatto per la vita e per il Brasile\u201d, documento siglato dalla Conferenza episcopale brasiliana (Cnbb), insieme ad oltre cento organismi nazionali, come l\u2019Ordine degli Avvocati, l\u2019Accademia delle Scienze e l\u2019Associazione della stampa, per cercare di arginare la grave crisi sanitaria, economica, sociale e politica che stava vivendo il Paese. La firma del Patto avveniva in concomitanza della Giornata mondiale della salute, evento significativo nel contesto della pandemia da Covid-19. Un\u2019emergenza sanitaria che, in Brasile, un anno dopo, fa registrare un tragico record: nelle ultime 24 ore, infatti, sono stati registrati 4.195 morti e 86.979 contagi. \u00c8 la prima volta che, nel Paese, in un giorno si superano i 4 mila morti. Il bilancio totale sale cos\u00ec a 336.947 vittime. Il Patto per la vita ribadiva, dunque, la necessit\u00e0 di un \u201cdialogo maturo e corresponsabile\u201d tra tutti gli attori della societ\u00e0, per cercare \u201csoluzioni congiunte per il bene comune, in particolare per i pi\u00f9 poveri e vulnerabili\u201d. Centrale anche l\u2019esortazione a diffondere una \u201ccultura della protezione, della promozione e della difesa della vita in ogni senso\u201d, perch\u00e9 \u201cla vita umana non pu\u00f2 esistere senza la protezione dell\u2019ambiente\u201d. Una missione fondamentale per la Chiesa stessa perch\u00e9, come indicato dal presidente della Cnbb, l'arcivescovo di Belo Horizonte, Monsignor Walmor Oliveira de Azevedo, l\u2019evangelizzazione non esclude la collaborazione con tutti i settori della societ\u00e0 per \u201caiutare a superare le ingiustizie e le discriminazioni verso i poveri e i vulnerabili, ad operare in difesa dei diritti e promozione della giustizia, a sostegno della democrazia della realizzazione del bene comune\u201d. Un anno dopo, dunque, cosa \u00e8 cambiato?\n[Come spiega il presidente del Gruppo di lavoro per il \u201cPatto per la vita e per il Brasile\u201d](https://www.cnbb.org.br/pacto-pela-vida-e-pelo-brasil-completa-um-ano-saiba-quais-foram-as-conquistas-e-os-desafios-para-2021/), Monsignor Guilherme Ant\u00f4nio Werlang, il bilancio \u00e8 positivo: grazie all\u2019impegno dei firmatari, infatti, \u201c\u00e8 stato possibile garantire la vaccinazione, la riduzione dei disastri ecologici e politiche pubbliche pi\u00f9 efficienti\". Ma resta ancora molto da fare, soprattutto per \u201coffrire aiuti di emergenza alle famiglie\u201d. Per questo, sottolinea il presule, bisogna fare di pi\u00f9 per \u201cfar capire ai governanti che la vita umana \u00e8 al di sopra del valore del mercato\u201d. Un\u2019altra sfida indicata da Monsignor Werlang \u00e8 la lotta all\u2019indebolimento del Sistema sanitario unico (Sus): \u201cIl Sus \u00e8 una questione di politica statale e non di governo o di gestione \u2013 spiega il vescovo brasiliano - \u00c8 il pi\u00f9 grande programma sanitario del mondo, ma viene costantemente indebolito. E questa \u00e8 una grande sfida per il popolo brasiliano\". Allo stesso tempo, la Chiesa cattolica nazionale esorta a contrastare la disinformazione sulla campagna di vaccinazione, affinch\u00e9 tutti accedano al siero, perch\u00e9 \u201c\u00e8 una questione etica\u201d. Centrale, inoltre, il richiamo ad \u201cuna politica ambientale preventiva\u201d, anche in vista della stagione secca che pu\u00f2 colpire, con gravi conseguenze ecologiche, alcune regioni del Brasile, come il Pantanal e la savana del Cerrado. Nel corso del 2021, dunque, il Patto cercher\u00e0 di \u201crafforzare il dialogo sociale per la vita e per il Paese\u201d, cercando gli strumenti necessari per affrontare le emergenze. (IP)\n7 aprile - MALAWI Beni alimentari e di prima necessit\u00e0 dalla Catholic Women Organization per i seminari diocesi di Mangochi\nAiuti ai seminari della diocesi di Mangochi, nel Malawi, in difficolt\u00e0 a causa della pandemia. Ad offrirli, riferisce l\u2019Amecea, Catholic Women Organization che ha donato beni alimentari e di prima necessit\u00e0 al Seminario maggiore di San Pietro di Zomba e al Seminario minore di San Paolo Apostolo di Mangochi. \u201cLa maggior parte delle istituzioni della Chiesa, in particolare i seminari, stanno lottando economicamente a causa della pandemia di Covid-19 - spiega padre Vincent Mwakhwawa, direttore nazionale delle Pontificie Opere Missionarie in Malawi e cappellano nazionale della CWO -. Le diocesi non hanno risorse adeguate per pagare le rette scolastiche dei seminaristi e la quotidianit\u00e0 dei seminari \u00e8 messa alla prova a causa della mancanza di fondi. Quindi, sostenere i seminari (\u2026) in questo momento \u00e8 molto importante\u201d. Isabell Khumbanyiwa Nakutho, presidente della CWO nella diocesi di Mangochi, afferma che le donne cattoliche, con la loro donazione, hanno voluto contribuire alla formazione dei futuri sacerdoti con un sostegno spirituale e materiale, e che prendersi cura dei seminari della Chiesa \u00e8 una responsabilit\u00e0 che i laici devono condividere con i vescovi e i formatori. \u201cPrendiamoci per mano e costruiamo una Chiesa autosufficiente e che cresca da sola sostenendo queste istituzioni\u201d sottolinea la presidente della CWO. Isabell Khumbanyiwa Nakutho esorta quindi organizzazioni, associazioni della Chiesa cattolica e persone di buona volont\u00e0 a sostenere gli studenti dei seminari, futuri ministri della Chiesa del Malawi. Per il rettore del Seminario Maggiore San Pietro, padre Anthony Kadyampakeni, l\u2019iniziativa della CWO \u201c\u00e8 un grande gesto di generosit\u00e0\u201d, soprattutto in questo momento, ed esorta i fedeli ad emularne l\u2019esempio. \u201cQuando parliamo di progresso sostenibile dei nostri seminari, abbiamo bisogno di questo tipo di donazioni - specifica padre Kadyampakeni -, per una Chiesa autosufficiente occorre uno sforzo collettivo\u201d. (TC)\n7 aprile - ECUADOR Giustizia e pace: comunicare la speranza attraverso le reti sociali\nCinque miliardi su sette: a tanto ammonta la cifra di persone che, ad oggi nel mondo, ha accesso ad una connessione Internet. Parte da questo dato numerico la riflessione della Commissione episcopale Giustizia e pace dell\u2019Ecuador, intitolata \u201c\n[Le reti sociali: una versione del mondo](https://conferenciaepiscopal.ec/carta-n-74-las-redes-sociales-una-version-del-mundo/)\u201d. Nel documento, i presuli si soffermano, in particolare, sul contesto creato dalla pandemia da Covid-19 e che ha reso la tecnologia informatica sempre pi\u00f9 necessaria, per supplire al distanziamento sociale divenuto obbligatorio per prevenire i contagi. Tra i tanti social network, in Ecuador vanno per la maggiore Facebook, Instagram, Linkedin, Tik Tok e Twitter i quali \u2013 spiega la Commissione episcopale \u2013 danno agli utenti la possibilit\u00e0 di \u201cinteragire con gli altri, di esprimersi, di relazionarsi in una sorta di democrazia ideale\u201d. Ma bisogna fare attenzione, sottolineano i vescovi, perch\u00e9 questo fluire di pensieri ed opinioni che inonda milioni di utenti spesso \u201cnon offre il tempo necessario all\u2019approfondimento\u201d. Il risultato \u2013 prosegue la nota episcopale \u2013 \u00e8 che a volte le persone ed il mondo, cos\u00ec tecnologizzati, \u201csi riducono ad un insieme di dati\u201d che possono essere \u201cutilizzati o manipolati da chi fa compravendita di questo tipo di informazioni\u201d, come le multinazionali, le aziende pubblicitarie e quelle che operano in ambito politico. Per questo, Giustizia e pace mette in guardia: dalle reti sociali si possono ricevere tutti i tipi di informazione, inclusi i discorsi \u201cdi odio, di discriminazione o la disinformazione, parole che seminano o giustificano la violenza verso gli altri e che ci rendono facili prede dell\u2019inganno\u201d. Di qui, l\u2019appello a \u201cselezionare e a riflettere su ci\u00f2 che riceviamo, prima di condividerlo\u201d, con l\u2019obiettivo di contrastare le fake-news con una opportuna \u201cortografia digitale\u201d. Lo scopo finale, conclude la nota, deve essere quello di \u201ccomunicare la speranza\u201d. E infatti, la Commissione episcopale ha creato uno speciale hashtag, #ComuniquemosEsperanza, proprio per incoraggiare un uso corretto dei social media, secondo quanto indicato da Papa Francesco nel 2016, in occasione della [50.ma Giornata mondiale delle Comunicazioni sociali](https://www.vatican.va/content/francesco/it/messages/communications/documents/papa-francesco_20160124_messaggio-comunicazioni-sociali.html): \u201cLe reti sociali sono capaci di favorire le relazioni e di promuovere il bene della societ\u00e0, ma possono anche condurre ad un\u2019ulteriore polarizzazione e divisione tra le persone e i gruppi. L\u2019accesso alle reti digitali comporta una responsabilit\u00e0 per l\u2019altro, che non vediamo ma \u00e8 reale, ha la sua dignit\u00e0 che va rispettata. La rete pu\u00f2 essere ben utilizzata per far crescere una societ\u00e0 sana e aperta alla condivisione\u201d. (IP)\n7 aprile - GIORDANIA Al via ad una stramissione in streaming dedicata alle famiglie in occasione dell\u2019Anno Amoris Laetitia\nSi chiama \u201cLa gioia dell\u2019amore\u201d e offre alle famiglie l\u2019opportunit\u00e0 di parlare di s\u00e9 stesse e della loro missione umanitaria e cristiana il nuovo programma del Centro cattolico di studi e media (CCSM) della Giordania che \u00e8 partito luned\u00ec in streaming in occasione dell\u2019Anno della Famiglia Amoris Laetitia indetto da Papa Francesco. Il programma, riferisce abouna.org, comprende 24 episodi ed \u00e8 frutto della cooperazione tra il CCSM, l\u2019Organizzazione cattolica austriaca Porticus e il Patriarcato latino di Gerusalemme. Rif\u2019at Bader, direttore del CCSM, nell\u2019episodio introduttivo ha spiegato che ogni episodio avr\u00e0 la durata di dieci minuti e racconter\u00e0 in che modo le famiglie cristiane vivono la fede e come affrontano le circostanze della vita quotidiana. L\u2019obiettivo \u00e8 quello di trasmettere gioia a tutte le famiglie, di espandere il profumo Cristo e la speranza cristiana mostrando che c\u2019\u00e8 chi vive cristianamente la vita di ogni giorno. Padre Bashir Bader, responsabile del Centro pastorale per il matrimonio e la famiglia del Vicariato latino in Giordania, ricorda che riferimento San Giovanni Crisostomo, nel IV secolo, esortava tutti i cristiani a vivere quotidianamente la vita cristiana, sempre e ovunque e a trasformare le loro case in piccole chiese. Il programma, aggiunge padre Bader, vuole essere da incoraggiamento per le famiglie e intende mostrare un modello da seguire, perch\u00e9 nella quotidianit\u00e0 ogni famiglia possa celebrare i misteri della Chiesa. (TC)\n7 aprile - PER\u00da \u201cRespira Per\u00f9\u201d: ad Arequipa, inaugurato Centro di ossigenazione\nGarantire assistenza medica di primo livello ai malati di Covid-19 che hanno bisogno di ricevere ossigeno, ma senza la necessit\u00e0 di un ricovero ospedaliero: con questo obiettivo, nella diocesi di Arequipa, in Per\u00f9, \u00e8 stato inaugurato in questi giorni\n[un \u201cCentro di ossigenazione\u201d](https://noticias.iglesia.org.pe/arzobispo-de-arequipa-inaugura-centro-de-oxigenacion/). Alla cerimonia, svoltasi alla presenza di poche persone in osservanza alle normative anti-contagio, ha preso parte l\u2019Arcivescovo locale, Monsignor Javier Del Rio, che ha benedetto la struttura: appartenente alla Chiesa locale, l\u2019edificio \u00e8 stato messo a disposizione di un\u2019impresa edile che lo ha ristrutturato gratuitamente, allestendolo secondo le finalit\u00e0 mediche. La realizzazione del Centro \u00e8 stata resa possibile dalla campagna \u201cRespira Per\u00f9\u201d che ha donato i macchinari richiesti. Altri cento ventilatori meccanici sono stati donati dall\u2019Arcivescovo stesso che ha ringraziato tutti coloro che \u201clavorano insieme per il bene della societ\u00e0\u201d. Da ricordare che \u201cRespira Per\u00f9\u201d \u00e8 la campagna di solidariet\u00e0 nazionale organizzata e gestita dalla Conferenza episcopale peruviana, l'Universit\u00e0 San Ignacio de Loyola e la Societ\u00e0 nazionale delle Industrie. Lanciata nel 2020, l\u2019iniziativa ha raccolto, grazie ad alcune tele-maratone, numerosi fondi che hanno consentito, finora, di allestire decine di impianti di produzione di ossigeno in diverse citt\u00e0 del Paese, insieme ad oltre 2.880 respiratori meccanici ed altre apparecchiature specifiche. La campagna ha ricevuto anche il sostegno di Papa Francesco: due mesi fa, in occasione di una nuova tele-maratona, il Pontefice ha fatto giungere agli organizzatori e ai collaboratori dell'iniziativa [il suo saluto affettuoso](https://www.vaticannews.va/it/papa/news/2021-02/coronavirus-lettera-papa-francesco-peru-respira-iniziativa.html), tramite una lettera a firma del cardinale segretario di Stato Pietro Parolin e indirizzata all'arcivescovo di Trujillo e presidente della Conferenza episcopale peruviana, Monsignor Miguel Cabrejos. Nel suo messaggio, Francesco ha incoraggiato tutti coloro che fanno s\u00ec che \u201cla tenerezza di Dio raggiunga tutti attraverso la cura, costruendo una societ\u00e0 pi\u00f9 umana e fraterna in cui ci sforziamo di garantire che nessuno sia lasciato solo, che nessuno si senta escluso o abbandonato\". Intanto, la pandemia da Covid-19 non si ferma e ad oggi, in Per\u00f9, si contano 1,59 milioni di contagiati e pi\u00f9 di 53mila decessi. (IP)\n7 aprile - INDONESIA Gli aiuti della Caritas nazionale per le vittime delle alluvioni\nSono oltre 130 le persone morte in Indonesia a causa delle inondazioni che il 4 aprile hanno colpito alcune regioni centrali del Paese, tra cui le Isole di Flores e di Sumba, insieme alla parte occidentale di Timor Est. Le piogge torrenziali hanno provocato straripamenti fluviali e smottamenti che hanno travolto abitazioni e infrastrutture. Numerosi anche i dispersi e gli sfollati. Fotunatamente, la macchina della solidariet\u00e0 \u00e8 stata avviata: la Caritas nazionale \u00e8 intervenuta sin dalle prime ore dell\u2019emergenza, cercando innanzitutto di raccogliere informazioni utili nelle aree pi\u00f9 danneggiate. \u201cLa zona pi\u00f9 colpita \u00e8 quella di Larantuka, da dove ancora non si hanno informazioni chiare, date le difficolt\u00e0 di comunicazione per l\u2019elettricit\u00e0 che va e viene per la connessione telefonica debole \u2013 spiega Fredy Rante Taruk, direttore di Caritas Indonesia - Molte strade sono ancora inaccessibili e l\u2019isola di Adonara, dove i danni sono stati maggiori, \u00e8 difficilmente raggiungibile Abbiamo gi\u00e0 attivato una raccolta fondi nella nostra rete Caritas indonesiana. Molte famiglie non hanno pi\u00f9 un posto dove potersi riparare\u201d. \u201cCome Caritas \u2013 prosegue - in coordinamento con il governo locale che sta procedendo alle evacuazioni, abbiamo attivato tre punti di soccorso nelle parrocchie locali per distribuire cibo e acqua, potabile e pulita, ma anche medicine, generatori e combustibile per farli funzionare\u201d. Da ricordare che questa nuova calamit\u00e0 naturale ha colpito un Paese gi\u00e0 in emergenza dopo il terremoto che, a gennaio, \u00e8 avvenuto sull\u2019Isola di Sulawesi, provocando almeno 45 morti, e a ridosso dell\u2019attacco contro la Cattedrale di Makassar, perpetrato il 28 marzo e che ha lasciato sul campo almeno 14 vittime. Il tutto mentre la pandemia da Covid-19 non si ferma: ad oggi, in Indonesia sono oltre 1,5 milioni i contagiati, mentre i deceduti sfiorano le 42mila unit\u00e0. Per questo, anche Caritas Italiana \u00e8 scesa in campo, attivando una raccolta-fondi in favore del Paese asiatico. Tutte le indicazioni utili, per chi volesse contribuire, sono reperibili sul sito Internet\n[www.caritas.it](http://www.caritas.it/), con la causale \u201cIndonesia\u201d. (IP)\n7 aprile - ITALIA/MONDO \u2013 Al via i nuovi corsi per Animatori Laudato si\u2019\n\u201cVa\u2019 e ripara la nostra casa\u201d. Sulle orme di San Francesco d\u2019Assisi, parte marted\u00ec prossimo 13 aprile il nuovo corso per Animatori Laudato si\u2019. Formati dal Movimento Cattolico Mondiale per il Clima (Gccm), sono circa 17 mila in tutto il mondo: in comune hanno l\u2019aver fatto propria l\u2019enciclica di Papa Francesco del 2015 sentendo \u201cforte dentro di loro il grido dei poveri e della terra\u201d, spiega Cecilia Dall\u2019Oglio, direttrice associata dei programmi europei del Movimento cattolico mondiale per il clima. Si tratta di persone perlopi\u00f9 impegnate all'interno di realt\u00e0 parrocchiali, associative e religiose ma anche di quanti sentono in modo particolare la chiamata all'ecologia integrale, mettendosi al servizio delle proprie comunit\u00e0: \u201cla sfida - dice - \u00e8 sui territori, con molti degli Animatori che danno vita a Circoli Laudato si\u2019, piccole comunit\u00e0 che si ritrovano per vivere nella preghiera, radicati nella fede con la loro conversione ecologica, per camminare insieme verso stili di vita sostenibili e per difendere i pi\u00f9 vulnerabili\u201d. \u201cIl numero degli Animatori nel mondo \u00e8 cresciuto di anno in anno: il programma di formazione che sta ripartendo in questi giorni - spiega la rappresentante del Gccm - \u00e8 organizzato in inglese, spagnolo, portoghese, polacco, italiano e stiamo sperimentando anche il francese\u201d. In Italia il programma \u00e8 stato avviato nel 2019 e ad oggi si contano 1.800 Animatori. Il corso di questa primavera, on line per le restrizioni dovute alla pandemia, viene lanciato simbolicamente da Assisi: si compone di 4 sessioni della durata di un\u2019ora fino al 4 maggio, con un questionario di valutazione al termine di ciascun incontro virtuale. Prevista inoltre un\u2019attivit\u00e0 da realizzare in occasione della chiusura dell\u2019Anno speciale di Anniversario dell\u2019enciclica del Pontefice, che si concluder\u00e0 il prossimo 24 maggio, e del Tempo del Creato 2021 (dal 1\u00b0 settembre al 4 ottobre) il cui tema sar\u00e0 \u201cUna casa per tutti? Rinnovare l\u2019oikos di Dio\u201d. Il corso prevede l\u2019approfondimento della Laudato si\u2019 attraverso il contributo di diversi relatori, tra cui monsignor Domenico Sorrentino, vescovo di Assisi-Nocera Umbra-Gualdo Tadino, monsignor Corrado Lorefice, arcivescovo di Palermo, monsignor Vincenzo Carmine Orofino, vescovo di Tursi-Lagonegro, Marika Arcopinto del Progetto Policoro della diocesi di Acerra, l\u2019esploratore Alex Bellini, l\u2019inviato di Avvenire Nello Scavo, la professoressa Stefania Papa dell\u2019Universit\u00e0 Vanvitelli. La caratteristica di questo appuntamento, le cui iscrizioni scadono il 9 aprile, \u00e8 la realizzazione \u201cin forte partenariato\u201d, spiega Cecilia Dall\u2019Oglio. \u201cIl corso \u00e8 promosso dal Movimento Cattolico Mondiale per il Clima che, di fatto, \u00e8 gi\u00e0 un'alleanza di organizzazioni cattoliche, ma lo portiamo avanti con delle realt\u00e0 particolari. Voglio fare l'esempio dell'Associazione Papa Giovanni XXIII: uno dei responsabili, Edoardo Barbarossa, nel corso dell'ultima riunione con i partner ha sottolineato la valenza fondamentale che la partecipazione al corso Animatori Laudato si\u2019 dello scorso anno ha rappresentato per la propria realt\u00e0, evidenziando come la conversione ecologica ne stia rinnovando la vocazione e facendo presente come ben 100 membri della comunit\u00e0 abbiano gi\u00e0 partecipato. Tutti loro hanno sottolineato l\u2019importanza di incrociare storie con altri con cui non si sarebbero altrimenti mai incontrati. Quindi una ulteriore caratteristica del nostro corso italiano \u00e8 la provenienza dei partecipanti - e dei futuri Animatori - che arrivano da tantissime realt\u00e0 e rappresentano tantissimi carismi presenti nella Chiesa\u201d. L\u2019azione del Movimento Cattolico Mondiale per il Clima prosegue. Il 22 aprile ricorre l\u2019Earth Day, a fine maggio si celebra la chiusura dell\u2019Anno speciale di anniversario della Laudato si\u2019, poi il Tempo del Creato. In particolare durante il Tempo del Creato, prosegue, \u201csaremo impegnati nella preghiera e nell\u2019azione, in unione con le realt\u00e0 che si occupano qui in Italia degli sfollati climatici, dei rifugiati e dei migranti. Quest\u2019anno a promuovere il corso sono anche il Jesuit Social Network Italia e gli scalabriniani, per essere ancora pi\u00f9 vicini a coloro che nei nostri Paesi portano il volto umano della crisi climatica: sono i pi\u00f9 colpiti dagli effetti disastrosi dei cambiamenti climatici ma sono anche le popolazioni che meno hanno contribuito al riscaldamento della terra, come ci ha ricordato il Papa nella prefazione agli ultimi Orientamenti pastorali per gli sfollati climatici. E questo sar\u00e0 un altro impegno per noi, anche a livello ecumenico: quello di promuovere eventi, ma soprattutto processi e preghiere per costruire la casa di tutti\u201d. (GA)\n6 aprile - ITALIA Sisma de L'Aquila. Card. Petrocchi: La commemorazione \u00e8 un evento di Popolo\n\"Oggi siamo esortati non solo a ricordare quei drammatici momenti del 6 aprile 2009: ma a farne memoria, vivendoli come comunit\u00e0 ecclesiale e civile\". Nella messa celebrata nella Chiesa di Santa Maria del Suffragio, l\u2019arcivescovo metropolita de L\u2019 Aquila, il cardinale Giuseppe Petrocchi, ha voluto cos\u00ec commemorare le vittime di quella tragica notte, tra il 5 e il 6 aprile di 12 anni fa, durante la quale, a causa di una scossa di terremoto di magnitudo 5.9, morirono 309 persone. Una liturgia, quella presieduta dal porporato, \u201cnon dominata da una mestizia reclinata su se stessa, ma \u00e8 avvolta dalla luce e dalla grazia della Pasqua\u201d. L\u2019arcivescovo ha sottolineato che \u201cil dramma del terremoto ha reso ancora pi\u00f9 Popolola gente aquilana: la comune tragedia, affrontata insieme ha stretto, con nodi inscindibili, il mutuo senso di appartenenza. Quando un trauma, che deriva da una calamit\u00e0 generale, colpisce una popolazione viene vissuto in modo frammentato: ciascuno lo porta per conto suo o per aggregati sparsi\u201d ha continuato, spiegando che \u201cinvece, dove c\u2019\u00e8 Popolo, il dramma \u00e8 condiviso: vissuto da tutti e da ciascuno in modo diverso, ma universale. Si stabilisce cos\u00ec una interdipendenza, in cui il mio diventa nostro, e viceversa\u201d. Parlando della comunit\u00e0 aquilana, il cardinale Petrocchi si \u00e8 detto convinto che se venisse fatta un\u2019analisi del DNA si ritroverebbero, tra i cromosomi identitari, la resilienza al sisma. \u201cQuesti fattori strutturali suscitano anticorpi caratteriali che neutralizzano i virus della disgregazione sociale e sconfiggono la sindrome della disfatta. Altro gene identitario\u201d, ha proseguito, \u201c\u00e8 la tenacia del ripartire, che si rende visibile nella spinta perseverante alla ricostruzione. Dal gene della ripartenza, sempre e a qualunque costo, si sviluppa il genio del reinventarsi, pure davanti alle macerie, una esistenza non solo ri-adattata, ma re-inventata e di nuovo conio. Per tali motivazioni\u201d ha insistito \u201cla commemorazione, che stiamo celebrando, non riguarda solo i famigliari delle vittime e la rete degli amici: \u00e8 un evento di Popolo!\" Sono stati poi pronunciati i nomi delle 309 vittime perch\u00e9 \u201cnon si tratta solo di un appello, codificato in un rituale meccanico. Significa dichiarare un vincolo che c\u2019\u00e8 e rimane\u201d. Poi le le luci accese sulle finestre \u201cespressione esterna delle lampade che ardono nel cuore, alimentate dalla condivisione d\u2019anima e da vicinanza partecipe\u201d. Ed infine i rintocchi delle campane a Piazza Duomo, illuminata di blu, ovvero il richiamo ad un patto sociale scritto non sulle carte, ma nelle coscienze \u201cche ci impegna a tendere, insieme, non solo al come prima, ma al di pi\u00f9 e al meglio\". Le vittime del terremoto sono state e continuano ad essere, ha osservato il porporato, a pieno titolo membri del Popolo. \u201cNon appartengono soltanto ai loro parenti, ma sono e rimangono nostri fratelli e con-cittadini, nella grande famiglia aquilana. Perci\u00f2, insieme a noi, ri-costruttori di una Comunit\u00e0, ecclesiale e civile, impegnata nel tessere iniziative di risurrezione: infatti la ricostruzione, senza risurrezione, sarebbe un\u2019attivit\u00e0 solo edilizia e architettonica, destinata a non ricomporre e consolidare il Popolo Aquilano\u201d. L\u2019arcivescovo ha poi ricordato l\u2019altra calamit\u00e0, questa volta universale, che si \u00e8 abbattuta nel territorio: la pandemia. \u201cAnche questa battaglia non pu\u00f2 gestita solo da una \u00e9lite, ma costituisce una impresa di Popolo\u201d, ha puntualizzato, indicando che \u201cnon bastano atteggiamenti virtuosi di una minoranza, che possono essere diluiti o azzerati da comportamenti dannosi di un\u2019altra porzione di persone. Anche se le urgenti e necessarie strategie tecnico-scientifiche e farmacologiche (come la vaccinazione di massa) risolvessero nel tempo il problema sanitario, ma non venissero messi in campo gli indispensabili stili cognitivi e relazionali, segnati da una coesione matura e fattiva, i costi umani, come anche i guasti sociali ed economici , sarebbero disastrosi, e questo non possiamo permettercelo\". Il cardinalePetrocchi ha concluso l\u2019omelia invocando la protezione di Maria: \u201cla preghiera fatta per le vittime del sisma e dalle vittime del sisma aiuti il Popolo aquilano a crescere nei valori cristiani e umani\u201d. (DD)\n6 aprile - TERRA SANTA Messaggio dei Patriarchi di Gerusalemme: Cristo Risorto \u00e8 con noi in questo periodo di crisi #coronavirus\n\u00c8 pensando alle vittime del coronavirus e alla buona notizia di vita eterna, pace e speranza portata da Cristo Risorto che i Patriarchi ed i Capi delle Chiese di Gerusalemme rivolgono il loro messaggio di Pasqua 2021 alle comunit\u00e0 di fedeli. \u201cL'anno scorso \u2013 si legge nel documento - \u00e8 stato un periodo di grande dolore per tutto il mondo. A causa della pandemia di COVID-19, milioni di persone hanno sofferto duramente e molti sono morti. Altri milioni hanno dovuto affrontare grandi difficolt\u00e0 economiche, l\u2019isolamento, la solitudine e la disperazione\u201d. \u201cNostro Signore \u2013 scrivono i Patriarchi e i Capi delle Chiese di Gerusalemme - \u00e8 stato con noi in tutte queste sofferenze. \u00c8 ancora con noi. Il mattino di Pasqua, Cristo ci appare di nuovo, aprendo i nostri occhi per mostrarci il Suo volto sui volti dei nostri fratelli e sorelle bisognosi, invitandoci a raggiungerli con mani compassionevoli, portando loro la Sua guarigione, il Suo conforto, il Suo perdono. Queste sono \u201cle cose di lass\u00f9\u201d che ci chiama a cercare. Attraverso le nostre preghiere e le nostre azioni buone, nella potenza dello Spirito Santo, noi stessi siamo risorti con Cristo nella sua opera redentrice che riconcilia il mondo con Dio e noi stessi gli uni con gli altri\u201d. Il Signore, prima di risorgere vittorioso dalla tomba, \u201cha sofferto terribilmente per noi\u201d, \u201caccettando obbediente il calice di dolore che gli era posto dinnanzi\u201d, \u201ctradito, arrestato e portato via in catene\u201d, \u201cfalsamente accusato, condannato, picchiato e ingiustamente condotto a un'orribile morte sulla croce\u201d. \u201cParadossalmente, questo strumento di dolore e di morte \u2013 si legge ancora nel messaggio - sarebbe presto diventato il trono di gloria\u201d. \u201cIn questo modo, Cristo si \u00e8 unito a noi nei nostri dolori, vincendo le forze del male con la Sua sottomissione amorevole alla volont\u00e0 del Padre\u201d. La preghiera dei Patriarchi e Capi delle Chiese di Gerusalemme in questo periodo di crisi \u00e8 di \u201cpoter dare nuova sostanza all'antica acclamazione di gioia\u201d scambiata nel giorno di Pasqua: \u201cAlleluia. Cristo \u00e8 risorto! \u00c8 veramente risorto. Alleluia!\u201d. (PO)\n6 aprile - INDIA Arcivescovo di Raipur condanna il sanguinario attacco dei ribelli maoisti nello Stato di Chhattisgarh ed esorta al dialogo\nUn appello al dialogo con i ribelli maoisti affinch\u00e9 pongano fine alla violenza dopo il terribile attacco che il 3 aprile scorso ha provocato la morte di 22 membri delle forze di sicurezza nello Stato di Chhattisgarh, nell\u2019India centrale. Lo ha levato l\u2019arcivescovo di Raipur, Victor Henry Thakur condannando fermamente l\u2019accaduto: \u201cSono addolorato che il nostro personale di sicurezza sia stato ucciso proprio mentre stava compiendo il proprio dovere. Tali violenze non possono essere giustificate in nome di nulla\u201d. Lo riferisce l\u2019agenzia Uca News. Lo scontro a fuoco reso noto solo il 4 aprile scorso, \u00e8 il pi\u00f9 devastante degli ultimi quattro anni. Da oltre quarantanni i ribelli maoisti, noti localmente come Naxals o naxaliti, guidano un'insurrezione armata, adducendo tra le loro motivazioni la difesa degli abitanti pi\u00f9 poveri e delle popolazioni tribali che non avrebbero beneficiato della crescita economica dell'India. \u201cPossiamo risolvere qualsiasi disputa o disaccordo attraverso il dialogo, la violenza non \u00e8 mai stata una soluzione a nessun problema\u201d, ha aggiunto l\u2019arcivescovo Thakur pregando per le anime dei defunti e per le loro famiglie. L'attacco \u00e8 avvenuto nelle aree boscose dei distretti di Bijapur e Sukma, proprio mentre le forze di sicurezza stavano effettuando una grande operazione di ricerca dei ribelli comunisti fuorilegge. In seguito all\u2019attacco del 3 aprile le autorit\u00e0 locali hanno espresso in vari messaggi il loro cordoglio ed elogiato il sacrificio dei soldati. Secondo rapporti ufficiali, oltre ai civili, sono quasi 200 i membri del personale di sicurezza rimasti uccisi nella regione dal 2010. (PO)\n6 aprile - SPAGNA Al via #HazMemoria l'iniziativa della per rendere visibile il ruolo della Chiesa spagnola nella societ\u00e0\nSottolineare il ruolo della Chiesa e dei cristiani nel lavoro della societ\u00e0 e l'importanza del loro contributo al bene comune di tutti. E' questo lo scopo della campagna #HazMemoria, lanciata ieri dalla Conferenza Episcopale Spagnola insieme ai media come Ecclesia, TRECE e COPE. L'iniziativa avr\u00e0 una durata di dodici settimane e intende mostrare il lavoro della Chiesa nei diversi ambiti, da quello pastorale o assistenziale, a quello educativo o missionario. Ogni settimana la campagna svilupper\u00e0 un tema diverso. Tra questi vale la pena citare i seguenti: religiosit\u00e0 e piet\u00e0 popolare, valore dei pellegrinaggi e delle tradizioni, sostegno alla famiglia e alla vita, attivit\u00e0 caritativa della Chiesa e attenzione alle persone vulnerabili. #HazMemoria si prefigge l'obbiettivo di rendere presente nei media la vita reale e spesso poco visibile della Chiesa, le attivit\u00e0, le persone che le svolgono, le tante storie ricche di fede. L'iniziativa partita lo scorso 5 aprile, terminer\u00e0 il 30 giugno con uno sguardo alla missionariet\u00e0 e all'accompagnamento dei giovani. Saranno coinvolte anche le delegazioni dei media delle diocesi spagnole. (PO)\n6 aprile - COSTA RICA \u2013 Messaggio vescovi: vaccino per tutti, senza dimenticare i pi\u00f9 bisognosi. Appello a custodire la vita\nUn appello perch\u00e9 si prosegua la vaccinazione contro la pandemia da Covid 19 per tutta la popolazione, soprattutto nei confronti dei pi\u00f9 bisognosi. A levarlo \u00e8 la conferenza episcopale del Costa Rica che nel suo messaggio di Pasqua esorta la societ\u00e0 civile a lavorare contro ogni forma di povert\u00e0 che impedisce lo sviluppo integrale della persona. Prioritaria \u00e8 secondo i presuli, al di l\u00e0 della pandemia, la difesa della vita: \u201cdobbiamo prendercene cura in ogni momento e in ogni circostanza\u201d. In vista delle prossime elezioni i vescovi esortano i candidati a presentare proposte concrete per il conseguimento del bene comune, al di l\u00e0 di ogni interesse particolare. Nel contempo si esorta l\u2019attuale governo, in carica per ancora un anno, a lavorare per il bene del Paese per le urgenze attuali. \"Cristo \u00e8 venuto per indicarci una vita migliore e salvarci dal male\u201d, si legge nel messaggio: \u201cabbracciati alla Buona Notizia della Resurrezione, sappiamo e abbiamo la certezza che esiste una via d\u2019uscita a questa pandemia e a tutti i mali che affliggono il nostro Paese\u201d. Da qui l\u2019invito a porre \u201cogni fiducia in Cristo Risorto, con noi ogni giorno, fino alla fine del mondo\u201d. (PO)\n6 aprile - SUD SUDAN Morto l\u2019arcivescovo emerito di Juba (Sud Sudan) Paolino Lukudu Loro\nSi \u00e8 spento a Nairobi, in Kenya, all\u2019et\u00e0 di 80 anni l\u2019arcivescovo emerito di Juba, in Sud Sudan, Paolino Lukudu Loro. Ne ha dato notizia ieri il successore alla guida della diocesi, l\u2019arcivescovo Stephen Ameyu, salutando monsignor Lukudo Loro come \u201cuna stella che si \u00e8 spenta\u201d. L\u2019anziano presule \u00e8 stato colpito da un ictus mentre si trovava a Juba, quindi \u00e8 stato trasportato in Kenya per essere curato e l\u00ec \u00e8 deceduto. \u201cCome vostro pastore \u2013 scrive Ameyu - vi porto la notizia pi\u00f9 triste di tutta la mia vita\u201d. \u201cL\u2019Arcivescovo Paolino Lukudu Loro \u2013 aggiunge \u2013 \u00e8 stato una stella che ha incessantemente brillato sulla nostra chiesa e nazione per ben oltre trent'anni. Questa tragica e tristissima notizia non riguarder\u00e0 solo la chiesa, ma anche la pi\u00f9 ampia comunit\u00e0 della nostra societ\u00e0 del Sud Sudan \". Quattro giorni di lutto sono stati proclamati dall\u2019attuale guida dell\u2019arcidiocesi di Juba. Paolino Lukudo Loro era stato ordinato sacerdote nell'aprile 1970. Quattro anni dopo, fu nominato amministratore apostolico della diocesi sudanese di El Obeid. Quindi \u00e8 stato ordinato vescovo della stessa sede episcopale sudanese nel maggio 1979. (PO)\n6 aprile - ITALIA Ad Ascoli Piceno la quarte \"piazza di Francesco\" per celebrare i 100 anni della rivista dedicata al Poverello, patrono d'Italia\nQuarto appuntamento domani, mercoled\u00ec 7 aprile alle 16.30 iin piazza Arringo ad Ascoli Piceno, per festeggiare i 100 anni della rivista \"San Francesco Patrono d'Italia\". L'evento, all'interno dell'iniziativa \"Le piazze di Francesco\", si svolger\u00e0 sul tema \u201cParole povere, uscire dalla folla: la vocazione\u201d e sar\u00e0 trasmesso in diretta streaming su\n[sanfrancesco.org](http://sanfrancesco.org/). Tra i partecipanti: il cardinale Edoardo Menichelli, il musicista, Giovanni Allevi, e il direttore della rivista San Francesco, Padre Enzo Fortunato. Ascoli Piceno \u00e8 la quarta tappa dopo Assisi, Foligno e Alviano. Ogni mese infatti i frati francescani propongono un dialogo in una diversa citt\u00e0 italiana per celebrare il Poverello ed il suo passaggio. Nel capoluogo marchigiano infatti dopo la predicazione di Francesco, trenta persone uscirono dalla folla e chiesero di seguirlo, ricevendo l'abito dalle sua mani. \u00abLa tappa di Ascoli Piceno - spiega padre Enzo Fortunato - \u00e8 un momento per riflettere sulla differenza tra popolo e fraternit\u00e0, massa e comunit\u00e0. Ricorderemo uno degli episodi della vita di San Francesco dove nel predicare ad un popolo il Santo mostr\u00f2 a tutti che i giovani non sono delle bottiglie da riempire, ma luci da accendere\u00bb. (PO)\n6 aprile - SPAGNA Migliorano le condizioni di Kiko Arguello, iniziatore del Cammino Neocatecumenale, positivo al coronavirus\n\u201cMiglioramento dei parametri analitici, senza bisogno di ossigeno e senza febbre\u201d. Questo in sintesi, secondo l\u2019ultimo aggiornamento del 5 aprile 2021 alle 15.07 diramato dall\u2019Ospedale Madrid, lo stato di salute di Kiko Arguello, l\u2019iniziatore del Cammino Neocatecumenale, risultato positivo dall\u2019ultima settimana di marzo al virus Covid19. A diffondere quotidianamente le notizie sull\u2019evolversi della situazione \u00e8 il sito ufficiale\n[https://neocatechumenaleiter.org/](https://neocatechumenaleiter.org/) , che il 1 aprile aveva dato comunicazione del ricovero di Kiko Arguello, 82 anni a seguito dell\u2019insorgere di febbre fino a 38,2 gradi e polmonite, con scarso flusso di ossigeno. Dallo scorso fine settimana si registra un miglioramento generale delle condizioni. Le circa 21300 comunit\u00e0 del Cammino Neocatecumenale presenti in 134 Paesi, con oltre un milione di persone, si sono unite alla preghiera per Kiko Arguello, che nei primi anni Sessanta ha iniziato il Cammino Neocatecumenale insieme alla defunta Carmen Hernandez. (PO)\n6 aprile - ITALIA- Cardinale Bassetti chiude Triduo Pasquale: anche in tempo di pandemia mai dare per scontato l\u2019annuncio della Pasqua: la morte \u00e8 vinta\nIl primo compito di un un vescovo nella Chiesa \u00e8 tetsimoniare che il Signore \u00e8 risorto. E se il Signore \u00e8 risorto, \u00e8 ritornata la vita, \u00e8 ritornata la speranza\u201d Con queste parole il presidente della Cei, arcivescovo di Perugia \u2013 Citt\u00e0 della Pieve, il cardinale Gualtiero Bassetti ha concluso nel pomeriggio del 4 aprile, nella Concattedrale dei santi Gervasio e Protasio di Citt\u00e0 della Pieve, le celebrazioni del Triduo Pasquale. \u201cPer noi cristiani la Pasqua \u00e8 il cuore del mondo, centro della nostra fede. E\u2019 il giorno di un uomo, che era morto ed \u00e8 risuscitato, ora \u00e8 vivo e trionfa\u201d. Oggi, ha constatato il porporato, questo \u00e8 un \u201cfatto\u201d che rischiamo di dare \u201cper scontato\u201d, ma \u201cla morte \u00e8 vinta\u201d. \u201cCristo \u00e8 veramente risorto e quindi il mondo intero e la nostra vita hanno un altro senso. Questo non significa non rendersi conto dei drammi che attanagliano l\u2019umanit\u00e0, cominciando dalla pandemia e pensando anche alle guerre, alle divisioni fra gli uomini e a tutti i problemi che ben conosciamo\u201d. \u201cCon la resurrezione di Cristo\u201d, ha proseguito Bassetti, \u201cla morte \u00e8 vinta, \u00e8 svotata del suo veleno, della sua maledizione. La morte non pu\u00f2 pi\u00f9 avere l\u2019ultima parola. Accogliere questa notizia \u00e8 estremamente impegnativo, perch\u00e9 essa deve cambiare totalmente il nostro modo di vivere\u201d. Non a caso la parola Pasqua significa passaggio dalle tenebre alla luce, passaggio dalla morte alla vita, dall\u2019uomo vecchio all\u2019uomo nuovo\u201d. A conclusione della celebrazione il cardinale ha esortato tutti a pregare Dio affinch\u00e9 \u00ababbia misericordia per tanta parte della nostra umanit\u00e0 dove la gente muore senza medicine, senza ossigeno, senza ospedali, nelle capanne, per la strada\u201d. Ha preso parte alla messa, in veste non ufficiale, il presidente del Consiglio italiano Mario Draghi che durante le festivit\u00e0 pasquali ha soggiornato alla Pieve. Proprio al premier il presidente della Cei ha rivolto il suo saluto in apertura della celebrazione assicurandogli le preghiere della comunit\u00e0 presente. A fare da cornice alla celebrazione eucaristica \u00e8 stata la concattedrale dei Ss. Gervasio e Protasio di Citt\u00e0 della Pieve, scrigno prezioso d\u2019arte, cultura e storia, nella terra natale del divin pittore, Pietro Vannucci, detto il Perugino, del quale tra due anni, nel 2023, ricorrer\u00e0 il V centenario della morte. Al fine di coordinare le varie iniziative culturali legate all\u2019importante evento \u00e8 stata istituita recentemente una Commissione diocesana. (PO)\n6 aprile - PERU \u2013 Elezioni presidenziali. I vescovi chiedono i rispetto delle regole elettorali e della democrazia nell\u2019attuale contesto della pandemia\nIn vista delle elezioni presidenziali e congressuali che si svolgeranno domenica prossima, 11 aprile, la Conferenza Episcopale del Per\u00f9, in una lettera firmata dai suoi vertici e datata 5 aprile 2021, esorta i partiti politici a rispettare le regole elettorali e gli impegni etici assunti, cos\u00ec come i risultati ufficiali. In una tornata elettorale che si svolge nel contesto della pandemia i presuli invitano a favorire un clima di tranquillit\u00e0 e a promuovere tra gli elettori un clima di tolleranza e rispetto fino a quando non siano resi ufficiali i risultati definitivi. \u201cNegli ultimi cinque anni \u2013 rimarcano i vescovi del Per\u00f9 \u2013 la democrazia \u00e8 stata seriamente messa in crisi dall\u2019avvicendarsi di quattro presidenti e due congressi che non hanno consentito al Paese di perseguire lo sviluppo integrale, di consolidare l\u2019istituzione democratica e di affrontare in modo efficacie la pandemia che sta causando molta sofferenza nel paese\u201d. Da qui, sulla scorta delle parole del Papa, l\u2019appello ad \u201cuna politica con un\u2019etica\u201d: una politica orientata al bene comune, alla cura dei pi\u00f9 bisognosi e al dialogo con le popolazioni pi\u00f9 vulnerabili nella ricerca del dialogo, della giustizia, della riconciliazione, del servizio al prossimo, a garanzia dei diritti fondamentali della persona. Imparzialit\u00e0 viene chiesta alle autorit\u00e0 competenti, cos\u00ec come la necessit\u00e0 di conoscere i risultati ufficiali in tempi rapidi e in modo affidabile, al fine di diradare i dubbi esistenti, evitare confusione e polarizzazioni per il bene della stabilit\u00e0 del paese. Infine i vescovi del Per\u00f9 si rivolgono direttamente ai cittadini, affinch\u00e9 esercitino il loro diritto - dovere democratico con responsabilit\u00e0 perch\u00e9 il \u201cfuturo \u00e8 nelle loro mani\u201d. L\u2019invito \u00e8 anche al rispetto dei protocolli di sicurezza sanitaria: la pandemia \u2013 scrive l\u2019episcopato peruviano \u2013 non deve impedire lo svolgimento di elezioni \u201clibere, trasparenti e responsabili\u201d. (PO)\n6 aprile - INDIA Dalla Laudato si\u2019 una energia vitale per il Bihar\nUn impegno che unisce il servizio per le persone emarginate e la cura del creato, senza confini di credo. \u00c8 quello che porta avanti in Bihar, nel nord est dell\u2019India, suor Mary Jyotisha Kannamkal, delle Suore di Notre Dame (Sisters of Notre Dame, SND). Nata in Kerala nel 1960, \u00e8 entrata nella congregazione religiosa nel 1987. \u201cAll\u2019inizio ero insegnante ma - racconta a Vatican News - una voce interiore mi ha spinto a lasciare l\u2019insegnamento istituzionale per mettermi al servizio delle persone emarginate\u201d, in particolare donne e ragazze. Un master in servizi sociali, uno stage all\u2019Onu di New York, dal 2010 suor Jyotisha \u00e8 la responsabile delle iniziative della Commissione \u2018Giustizia, pace e integrit\u00e0 del creato\u2019 della Provincia di Patna, in collaborazione con l\u2019Unione internazionale delle Superiore generali, ed \u00e8 membro del Forum interreligioso per i diritti umani di Unicef-Bihar, oltre ad essere una dei 17 mila Animatori Laudato si\u2019 del Movimento cattolico mondiale per il clima nei cinque continenti. Suor Jyotisha si dice \u201crapita\u201d dall\u2019enciclica Laudato si\u2019 del 2015 e dal messaggio di Papa Francesco sulla cura della casa comune: \u201cin special modo mi ha colpito la prospettiva spirituale dell\u2019interconnessione delle crisi socio-ambientali, che ci chiedono urgentemente una conversione ecologica, una radicale rivoluzione culturale per la promozione di un\u2019ecologia integrale che risponda al grido della terra e dei poveri\u201d. Negli ultimi due-tre anni, nota, siccit\u00e0 e alluvioni hanno lasciato milioni di persone \u201csenza il minimo sostentamento\u201d. Il contesto in cui opera a Patna \u00e8 quello di uno Stato, il Bihar, con 125 milioni d\u2019abitanti: gi\u00e0 nel 2016, la Banca Mondiale registrava almeno 36 milioni di poveri. \u201cLa pandemia globale ha acuito la sofferenza e la miseria dei poveri, dovute alla crisi socio-ambientale: il suo effetto sproporzionato sui poveri in Paesi come l\u2019India \u00e8 allarmante\u201d. In questa emergenza da Covid-19, lo sguardo della religiosa va in particolare alla \u201cdifficilissima\u201d e \u201cstraziante\u201d situazione dei lavoratori emigrati, spesso a giornata, non regolari: molti di loro, una volta impiegati nelle megalopoli, a causa della pandemia sono rientrati nei villaggi perch\u00e9 ormai privi di un\u2019occupazione. Suor Jyotisha denuncia \u201cl\u2019aumento della disoccupazione tra i giovani, che non hanno prospettive per la sopravvivenza della loro famiglia\u201d e pone l\u2019attenzione ancora una volta sui poveri che, evidenzia, \u201crimangono in una condizione di angoscia e disperazione\u201d, causa sempre pi\u00f9 spesso di suicidio. \u201cLa precoce perdita di vite umane a causa della pandemia e dei cambiamenti climatici - aggiunge - ci sta lanciando un segnale rosso in merito allo stile di vita che stiamo conducendo\u201d. \u201cConsidero la Laudato si\u2019 uno strumento spirituale per ricondurre questo mondo governato dal materialismo\u201d ai giusti valori e ad una collaborazione per il bene comune, riferisce. La collaborazione con il Movimento cattolico mondiale per il clima spinge suor Jyotisha non solo alla promozione dell\u2019ecologia integrale ma anche alla formazione secondo lo spirito della Laudato si\u2019. In tale prospettiva lavora con le giovani consorelle per un \u201cnuovo modo di vivere la vita religiosa\u201d. A maggio scorso \u201cla celebrazione della Settimana Laudato si\u2019 2020 nella casa provinciale ha generato nelle religiose consapevolezza e motivazione riguardo alla necessit\u00e0 e all\u2019importanza di una conversione ecologica per la cura e la protezione della nostra casa comune\u201d. Sono state organizzate diverse iniziative per l\u2019Anno Laudato si\u2019, in corso fino al prossimo 24 maggio: una formazione ad hoc sull\u2019enciclica del Pontefice per le giovani professe, passeggiate nella natura, un ritiro spirituale annuale, la creazione di una \u201cbanca della positivit\u00e0\u201d per la casa comune: ogni mese, ciascuna comunit\u00e0 della Provincia \u201cdeposita\u201d un\u2019azione positiva sulla strada dell\u2019ecologia integrale. In settembre, poi, via web per le disposizioni legate alla pandemia, ha \u201cchiamato a raccolta\u201d lo Stato del Bihar, i rappresentanti dell\u2019Unicef e i leader di tutte le religioni e tradizioni locali per celebrare il Tempo del Creato 2020, nella convinzione che \u201cprendersi cura della \u2018madre Terra\u2019 significa prendersi cura dell\u2019umanit\u00e0\u201d. (GA)\n4 aprile - NIGERIA Disastro ambientale nel delta del Niger. Il vescovo di Bomadi chiede al governo di fermare le fuoriuscite di petrolio\nMonsignor Hyacinth Egbebo, vescovo di Bomadi, ha invitato il governo nigeriano \u2013 riporta Catholic News Service \u2013 a fermare le fuoriuscite di petrolio delle navi, e di sostanze chimiche utilizzate durante le perforazioni petrolifere, che, nella regione del delta del Niger, hanno portato alla morte di molti residenti nel corso degli anni, nonch\u00e9 alla distruzione delle creature acquatiche. \"Il cancro sta uccidendo le persone\u201d ha affermato il presule, bisogna dunque \u201cfare qualcosa al riguardo e controllare le attivit\u00e0 di queste chiatte e navi, appartenenti a varie compagnie\u201d, che trasportando petrolio greggio fino al porto di Agge inquinano l'acqua. Monsignor Egbebo ha parlato alla fine di marzo, dopo un giro fatto nelle diverse comunit\u00e0 che vivono lungo il fiume. Egli, durante queste visite ha potuto appurare come le attivit\u00e0 delle compagnie petrolifere abbiano reso la vita miserabile alla popolazione della zona, distruggendo le reti da pesca, le canoe e inquinando l'acqua, ha spiegato. Sono tante, infatti, le persone che qui si guadagnano da vivere \"pescando e cacciando altre creature acquatiche\". Il vescovo di Bomadi ha accusato le compagnie petrolifere di essere insensibili e di usare il personale militare per intimidire i residenti locali. Egli ha lanciato un appello al presidente Muhammadu Buhari affinch\u00e9 trasformi il porto di Agge Deep in un porto marittimo a pieno titolo, per creare sviluppo e opportunit\u00e0 di lavoro. \u00c8 infatti eticamente sbagliato che quest'area sia usata solo come rotta per esportare il greggio, senza che questo crei sviluppo come avviene in altri Paesi. \"Ci sono pi\u00f9 di 100 comunit\u00e0, da Ojobo a Ayakoromo, che non hanno acqua potabile, elettricit\u00e0 o strade, nonostante si trovi qui \u2013 ha concluso \u2013 la ricchezza della nazione\". (AP)\n4 aprile - UGANDA \u00c8 morto monsignor Cyprian Kizito Lwanga, arcivescovo di Kampala\nL\u2019arcidiocesi di Kampala, in un comunicato diffuso ieri, ha annunciato con profondo dolore, la morte di monsignor Cyprian Kizito Lwanga, arcivescovo di Kampala. Il presule \u00e8 stato trovato morto nella sua stanza ieri mattina. L\u2019arcidiocesi ha esteso le sue condoglianze a tutto il popolo di Dio, al clero, ai religiosi e ai laici, nonch\u00e9 alla famiglia dell\u2019arcivescovo. \u201cPreghiamo che Dio onnipotente e misericordioso - si legge nella nota - gli conceda il riposo eterno\u201d. Nato il 19 gennaio 1953, a Kyabakadde, Naggalama, nell'attuale diocesi di Lugazi, monsignor Kizito Lwanga fu ordinato sacerdote l'8 aprile 1978 nella Cattedrale di Lubaga dal cardinale Emmanuel Nsubuga; nominato primo vescovo della diocesi di Kasana-Luweero il 16 novembre 1996 e ordinato vescovo il 1\u00b0 marzo 1997 a Kasana-Luweero; e infine nominato terzo arcivescovo di Kampala il 19 agosto 2006 e installato il 30 settembre 2006 nella Cattedrale di Lubaga. (AP)\n3 aprile - MAURITIUS Niente celebrazioni con i fedeli per Pasqua. Luoghi di culto chiusi a causa della pandemia. Stop anche ai matrimoni religiosi\nChiese chiuse nella diocesi di Port-Louis a causa della pandemia. Per il secondo anno consecutivo i mauriziani celebreranno la Pasqua senza poter partecipare alle celebrazioni religiose. Dall\u20191 aprile, infatti, le autorit\u00e0 governative hanno disposto la chiusura di tutti i luoghi di culto per evitare la diffusione dei contagi. Su richiesta della diocesi di Port-Louis, la MBC sta trasmettendo le liturgie della Settimana Santa celebrate dal vescovo, il cardinale Maurice Piat, nella cattedrale di Saint-Louis e domani il porporato pronuncer\u00e0 il tradizionale messaggio pasquale davanti alle telecamere. \u00c8 per\u00f2 possibile, riferisce il portale della diocesi di Port-Louis, portare la comunione agli ammalati, amministrare il sacramento degli infermi o chiedere di incontrare un sacerdote per la confessione o l\u2019accompagnamento spirituale, sempre nel rispetto delle norme sanitarie. Il cardinale Piat sottolinea che non \u00e8 solo una questione di prudenza osservare le regole e che occorre comunque dare il buon esempio. Fino a nuove disposizioni, non si possono neanche celebrare matrimoni religiosi. (TC)\n3 aprile - ITALIA In Sicilia oggi vaccino anti-Covid per circa 6mila persone in 300 parrocchie\nFino alle 18.30, oggi, in 300 parrocchie siciliane saranno somministrati vaccini anti-Covid. Sono 5867 gli appartenenti alla fascia dai 69 ai 79 anni che si sono prenotati dopo il protocollo d\u2019intesa siglato fra Conferenza episcopale siciliana e assessorato per la Salute della Regione Siciliana che prevede l\u2019utilizzo dei locali delle parrocchie come \u201cpunto vaccinale di popolazione\u201d per una la \u201cGiornata straordinaria di vaccinazione anticovid\u201d del Sabato Santo. L\u2019iniziativa \u00e8 stata pensata per accelerare la campagna di immunizzazione coinvolgendo anche strutture non convenzionali per raggiungere pi\u00f9 facilmente le fasce di popolazione anziana. \u201cPer noi Pastori delle Chiese di Sicilia la giornata straordinaria di vaccinazione nelle parrocchie proposta dalle autorit\u00e0 regionali vuole essere un messaggio di speranza che intendiamo inviare alla vigilia di Pasqua - dice monsignor Salvatore Gristina, presidente della Conferenza episcopale siciliana -. E, al tempo stesso, occasione di prossimit\u00e0 e solidariet\u00e0 verso le persone pi\u00f9 fragili, nella tradizione della Chiesa che, al seguito di Ges\u00f9, medico dei corpi e delle anime, vuole essere una comunit\u00e0 che promuove la salute delle persone\u201d. Per il presidente della Regione Sicilia la giornata di vaccinazione straordinaria presso le parrocchie ha un enorme significato etico, oltre che pratico. (TC)\n3 aprile - REPUBBLICA DEMOCRATICA CONGO Il cardinale Ambongo Besungu: la Pasqua un invito a convertirsi e ad impegnarsi per il bene del Paese\nDio ci ama e si prende cura di noi, ha bisogno di noi perch\u00e9 la societ\u00e0 cambi e per questo \u00e8 necessaria la nostra conversione. Per il cardinale Fridolin Ambongo Besungu, arcivescovo di Kinshasa, nella Repubblica Democratica del Congo, questo \u00e8 il messaggio della Pasqua. Il porporato esorta i congolesi a prendere coscienza che ogni uomo \u00e8 prezioso agli occhi di Dio. \u201c\u00c8 vicino a noi e ci liberer\u00e0 dalle umiliazioni, dall\u2019odio, dalla fame, dalla malattia, soprattutto dal Covid-19, e dalla morte\u201d scrive l\u2019arcivescovo di Kinshasa. Per contribuire al progetto di salvezza di Dio, poi, aggiunge il cardinale Ambongo Besungu, occorre denunciare le ingiustizie e rispettare la dignit\u00e0 umana e dunque impegnarsi perch\u00e9 ciascuno abbia una vita dignitosa. \u201cNon abbiate paura - prosegue il porporato rivolgendosi ai suoi fedeli - Cristo \u00e8 risorto. \u00c8 vivo. \u00c8 al nostro fianco e lotta con noi per vincere la morte\u201d. Infine l\u2019arcivescovo di Kinshasa esorta tutti, e in particolare quanti esercitano delle responsabilit\u00e0, ad abbandonare i \u201ccuori di pietra\u201d, \u201cegoisti, insensibili, avari, meschini e avidi\u201d per avere \u201ccuori di carne\u201d, misericordiosi come Dio. \u201c\u00c8 allora che il nostro Paese cambier\u00e0 - conclude il porporato -. Possa Cristo risorto donarci la forza di lavorare al miglioramento delle condizioni di vita e di lavoro dei congolesi e delle congolesi\u201d. (TC)\n3 aprile - ALGERIA Monsignor Desfarges: la Pasqua e il Ramadan occasioni per coltivare la fraternit\u00e0 raccomandata dal Papa\n\u201cLa Pasqua arriva per aiutarci ad accogliere il messaggio profetico di Papa Francesco in Iraq un mese fa\u201d: \u00e8 quanto scrive l\u2019arcivescovo di Algeri, in Algeria, monsignor Paul Desfarges in occasione della Pasqua e del Ramadan, che inizier\u00e0 il 13 aprile e si concluder\u00e0 il 12 maggio. Per il presule, riferisce il portale della Chiesa d\u2019Algeria, non bisogna dimenticare \u201cquesto viaggio del pellegrino della Fraternit\u00e0 nella terra di Abramo e il messaggio di Speranza che ha testimoniato\u201d. \u201cLa Pasqua ci rivela che Dio stesso \u00e8 il nostro legame fraterno con tutti. Per mezzo della sua risurrezione, Ges\u00f9 Cristo, colui che si \u00e8 fatto fratello di tutti, viene a raccontarci la sua presenza nel cuore di ogni persona\u201d aggiunge l\u2019arcivescovo di Algeri. Dunque, spiega monsignor Desfarges, la fratellanza \u00e8 un segno luminoso dell\u2019amore di Dio riversato nel cuore degli uomini. \u201cA Ur, in Iraq, citt\u00e0 di origine di Abramo, il Santo Padre ci rivela l\u2019attualit\u00e0 della Pasqua andando ad incontrare i suoi fratelli delle diverse confessioni di fede musulmana, le grandi tradizioni sciite e sunnite, e varie minoranze, yazidi, mazdei, sabei e altri - prosegue il presule -. Prima ha incontrato una grande figura spirituale sciita, l'Ayatollah Al-Sistani. Lo ha incontrato per la prima volta come un fratello, un fratello credente\u201d. L\u2019arcivescovo di Algeri ricorda, inoltre, che ad Ur Francesco ha consegnato un messaggio di fraternit\u00e0 affermando che \u201cl\u2019Altissimo ci invita a non separarci mai dal fratello che \u00e8 accanto a noi\u201d, che \u201cl\u2019aldil\u00e0 di Dio ci rimanda all\u2019altro del fratello\u201d che i discendenti di Abramo, e rappresentanti di altre religioni, sentono \u201cdi avere soprattutto questo ruolo\u201d: aiutare i fratelli e le sorelle ad alzare lo sguardo e la preghiera verso Dio. L\u2019invito del Papa alle religioni \u00e8 a lavorare con lui per la pace, chiarisce il presule, precisando che questa \u00e8 anche la vocazione della Chiesa algerina: lavorare per la pace facendo fraternit\u00e0 con tutti. E per monsignor Desfarges un momento privilegiato per vivere la fraternit\u00e0 sar\u00e0 il Ramadan che avr\u00e0 inizio fra pochi giorni. \u201cQuesto tempo di rinnovamento spirituale per i nostri fratelli e sorelle musulmani \u00e8 un\u2019opportunit\u00e0 per associarci con il cuore alla loro preghiera - evidenzia l\u2019arcivescovo di Algeri - e anche per vivere momenti forti di vita fraterna, ad esempio, durante gli inviti a vivere la rottura del digiuno\u201d. E anche se quest\u2019anno sta mettendo alla prova molte famiglie, conclude il presule, il Ramadan \u201csar\u00e0 sicuramente un momento di maggiore solidariet\u00e0\u201d. (TC)\n3 aprile - TERRA SANTA Videoessaggio di Pasqua di fr Patton: tutto si compie e si rinnova nella passione, morte e risurrezione di Ges\u00f9\n\u201c\u2018La morte \u00e8 stata vinta!\u2019 perch\u00e9 l\u2019amore \u00e8 pi\u00f9 forte della morte. L\u2019infinito amore con il quale Ges\u00f9 ha vissuto la nostra umana esistenza, e il nostro stesso morire, \u00e8 pi\u00f9 forte della morte\u201d: lo afferma nel suo\n[videomessaggio di Pasqua](https://www.cmc-terrasanta.com/it/media/easter/22435/%E2%80%9Cpi%C3%B9-forte-della-morte-%C3%A8-l%E2%80%99amore%E2%80%9D) il custode di Terra Santa fr Francesco Patton evidenziando che in fondo al cuore di ognuno c\u2019\u00e8 desiderio di vita, \u201cperch\u00e9 sentiamo e sappiamo che siamo fatti per la vita, per una vita piena, felice, e per sempre\u201d. Un desiderio, aggiunge fra Patton \u201cche quest\u2019anno \u00e8 stato messo in crisi duramente tante volte e in tutto il mondo\u201d a causa della pandemia, ma anche \u201cdalle guerre e dalle carestie, dalle crisi umanitarie e dalla crisi di umanit\u00e0, dalla globalizzazione dell\u2019indifferenza, da forme disumane di embargo\u201d. \u201cCome gli occhi dei discepoli, anche i nostri rischiano di essere velati dalla percezione che la morte sia pi\u00f9 forte della vita e che sia la fine di tutto - avverte il custode di Terra Santa -. E pur avendo letto tante volte il Vangelo, non abbiamo forse ancora compreso che tutto si compie e si rinnova proprio nella passione, morte e risurrezione di Ges\u00f9\u201d. Ma nell\u2019aurora della risurrezione di Ges\u00f9 Cristo nostro Signore, conclude fr Patton, \u201cla morte \u00e8 stata vinta, per sempre\u201d, che Lui \u00e8 vivo e che \u201cinsieme a Lui (\u2026) saremo vivi per sempre\u201d. (TC)\n3 aprile - TERRA SANTA Il Patriarca Pizzaballa: imparare dalle donne che andarono al sepolcro di Ges\u00f9 per annunciare la risurrezione e la speranza\nAlla veglia pasquale celebrata al Santo Sepolcro di Gerusalemme, il patriarca latino Pierbattista Pizzaballa, ha offerto una riflessione sulle letture della liturgia invitando anzitutto i fedeli ad imparare dalle donne che nel mattino di Pasqua si recano alla tomba di Ges\u00f9 per ungerne il corpo con olii e aromi. \u201cLoro hanno la capacit\u00e0 di resistere al dolore, di andare oltre l\u2019apparente fallimento e non esitano a spendere soldi, a comprare il necessario per onorare Ges\u00f9, non un fallito, ma un amato - ha sottolineato monsignor Pizzaballa -. Il loro amore per Lui non si \u00e8 spento con la sua morte, il loro legame con il Maestro va oltre i sogni umani di un nuovo regno. L\u2019amore vero \u00e8 gratuito, non dipende dalle circostanze e non conosce la morte\u201d. Il patriarca ha spiegato che le donne descritte dai Vangeli \u201ccomprano il necessario gi\u00e0 alla sera del sabato, non attendono il giorno dopo, si procurano subito gli oli per una degna sepoltura. Spendono del loro denaro per ungere il corpo dell'amato maestro di Galilea\u201d, e da loro c\u2019\u00e8 da apprendere \u201ca vivere in perdita, a spendere davvero la nostra vita per amore di Cristo, a guardare alla croce come alla misura di quell\u2019amore che ci ha redento e a questa tomba vuota come all\u2019annuncio di una vita eterna per tutti noi\u201d. Parlando poi della risurrezione Monsignor Pizzaballa ha rimarcato che \u201cnessuna teoria potr\u00e0 mai convincere\u201d e che semmai \u201cla risurrezione si pu\u00f2 solo incontrare, possiamo solo farne esperienza\u201d, ma che oggi c\u2019\u00e8 bisogno \u201cdi testimoni che ci mostrino i segni del Risorto tra noi, che ci annuncino credibilmente che il mondo non \u00e8 pi\u00f9 in potere della morte\u201d. \u201cI testimoni oggi sono coloro che, nonostante ogni avversit\u00e0, dolore, solitudine, malattia e ingiustizia, spendono la loro vita creando occasioni di giustizia, di amore e di accoglienza - ha aggiunto il patriarca latino di Gerusalemme -. Sono coloro che sanno perdonare, perch\u00e9 si sentono gi\u00e0 perdonati. Sono quanti nel silenzio di ogni giorno donano la loro vita per i propri figli e i figli degli altri, che considerano ogni persona parte del proprio destino, e se ne occupano con amore e con passione, incuranti di s\u00e9\u201d. Monsignor Pizzaballa ha precisato che \u201cprima testimone \u00e8 la Chiesa, luogo in cui il Risorto parla a noi, attraverso i Sacramenti e l\u2019annuncio della Parola\u201d, Chiesa che deve essere coraggiosa, non deve temere la solitudine e l\u2019incomprensione e deve manifestare il Risorto \u201cserenamente al mondo con una parola chiara e sicura, con una testimonianza libera, decisa e appassionata\u201d. Infine il patriarca ha affermato che \u201cnon si incontra il Risorto se non si va al Sepolcro e si resta chiusi nei propri cenacoli\u201d, che \u201cse si vede e si incontra il Risorto, non si pu\u00f2 restare immobili\u201d e che oggi la testimonianza pi\u00f9 necessaria \u00e8 quella della speranza. \u201cCristo risorto \u00e8 la nostra speranza e questo \u00e8 ci\u00f2 che siamo chiamati a testimoniare, andando ovunque, senza fermarci - ha detto monsignor Pizzaballa -. Non ripieghiamoci o chiudiamoci dunque nelle nostre paure. Non permettiamo alla morte e ai suoi sudditi di spaventarci (\u2026) La risurrezione \u00e8 l\u2019annuncio di una gioia nuova che irrompe nel mondo che non pu\u00f2 rimanere rinchiusa in questo Luogo, ma che da qui deve ancora oggi arrivare a tutti\u201d. (TC)\n3 aprile - ITALIA Le iniziative pasquali solidali della Comunit\u00e0 di Sant\u2019Egidio\nDue giorni di festa dedicati ai poveri e ai senza fissa dimora. Per Pasqua e Pasquetta la Comunit\u00e0 di Sant\u2019Egidio, in numerose citt\u00e0, promuove diverse iniziative per non lasciare solo nessuno. In questo tempo segnato dalla pandemia e dalla crescita della povert\u00e0, la Comunit\u00e0 di Sant\u2019Egidio vuole proporre \u201cPasqua della solidariet\u00e0\u201d e di speranza per il futuro, in particolare per le persone pi\u00f9 fragili e vulnerabili, che a causa delle restrizioni anti-Covid e della chiusura degli esercizi di ristorazione, sono pi\u00f9 isolate e faticano a soddisfare primari bisogni alimentari. A Roma a Pasqua, alle 12, e a Pasquetta, alle 16.30, \u00e8 aperta la mensa di via Dandolo, che ha continuato a servire i pi\u00f9 bisognosi dall\u2019inizio della pandemia nel rispetto rigoroso delle misure sanitarie. Saranno distribuiti pasti caldi da asporto con men\u00f9 tradizionali pasquali. (TC)\n2 aprile - INDIA Le ricadute della pandemia sui lavoratori migranti interni: pubblicato uno studio dei vescovi\nQuali sono i fattori che spingono le persone a migrare? Quali problemi devono affrontare i lavoratori migranti? E cosa fanno il governo e le ong per aiutarli? A queste domande vuole rispondere\n[lo studio pubblicato dalla Chiesa cattolica indiana](https://missionsetrangeres.com/eglises-asie/les-eveques-indiens-publient-une-nouvelle-etude-sur-la-situation-des-travailleurs-migrants-indigenes/), attraverso la Commissione dei vescovi per i Migranti e la Federazione indiana dei lavoratori, entrambi organismi afferenti alla Conferenza episcopale nazionale (Ccbi). Intitolato \"Migranti interni a New Delhi: analisi pre e post Covid\u201d, il rapporto, spiega padre Jaison Vadassery, segretario della Commissione per i Migranti, si concentra sui lavoratori migranti interni che operano nel settore edilizio di New Delhi, e che sono stati \u201cpesantemente colpiti dagli effetti della pandemia da Covid-19\u201d. La realt\u00e0 che emerge dallo studio, infatti, \u00e8 drammatica: molti lavoratori migranti operano in ambienti nient\u2019affatto sicuri e senza alcuna reale protezione socio-economica; per molti di loro, inoltre, i salari bassi sono diventati sinonimo di povert\u00e0 endemica. Per questo, la Ccbi raccomanda al governo e alle ong di scegliere \u201cuna strategia multidimensionale per assistere questa categoria di lavoratori poveri e vulnerabili, cos\u00ec da aiutarli a superare la loro condizione di indigenza\u201d. Dai dati del rapporto emerge che ogni anno, in India, si contano 9 milioni di lavoratori migranti interni; il 91 per cento di loro ha meno di 50 anni, il 93,3 per cento \u00e8 di sesso maschile, mentre il 50 per cento \u00e8 analfabeta. La mancanza di istruzione \u00e8 all\u2019origine della scelta di migrare per il 44 per cento dei lavoratori, mentre per il 36 per cento di loro la causa scatenante \u00e8 la povert\u00e0. A prevalere \u00e8 sempre il lavoro informale: la maggior parte dei migranti interni vengono pagati a giornata, con un guadagno medio pari a 3,26 euro, quindi inferiore al salario legale minimo pari a 4,30 euro. Quei pochi (ossia il 20 per cento) che hanno una posizione economica pi\u00f9 regolare, ricevono comunque lo stipendio con forti ritardi. Grave anche la situazione abitativa: il 37 per cento dei migranti non ha una casa di propriet\u00e0, tanto che molti vivono in alloggi a basso costo. Privi di tutele sociale e di cure mediche, essi operano in ambienti poco sicuri dal punto di vista sanitario e spesso senza alcun dispositivo di protezione. La pandemia, inoltre, ha aggravato le loro condizioni perch\u00e9 le restrizioni anti-Covid decise dal governo nazionale hanno fermato anche lo sviluppo del settore edilizio. Molti migranti sono rimasti senza lavoro ed hanno fatto ritorno nei loro villaggi d\u2019origine compiendo centinaia di km a piedi. Alcuni sono morti di fame o in incidenti stradali. A maggio 2020, ad esempio, 15 operai sono stati travolti da un treno mentre dormivano sui binari ferroviari che costeggiano Aurangabad, nello Stato del Maharashtra. \u201cIl mio cuore piange - ha detto in quell\u2019occasione il Cardinale Oswald Gracias, Arcivescovo di Bombay e presidente della Ccbi - \u00c8 straziante vedere la mia gente morire. Le sue sofferenze sono infinite\u201d. Di qui, l\u2019appello del porporato al governo nazionale, ma anche alla popolazione, affinch\u00e9 si prendano maggiormente cura di questa categoria sociale: \u201cCon una migliore organizzazione ed un maggior coordinamento, si pu\u00f2 fare qualcosa\u201d, ha sottolineato il Cardinale Gracias, ricordando infine l\u2019incessante impegno della Chiesa cattolica in questo ambito. (IP)\n2 aprile - ITALIA Pasqua tra i detenuti di Rebibbia: le iniziative di \u201cIsola Solidale\u201d\nSono 500 i Crocifissi artigianali da appendere al collo che, in occasione della Pasqua imminente, sono stati donati ai detenuti del carcere romano di Rebibbia dagli ospiti di \u201cIsola Solidale\u201d. Questa associazione accoglie persone che hanno commesso reati per i quali sono state condannate, che si trovano agli arresti domiciliari, in permesso premio o che, giunte a fine pena, si ritrovano prive di riferimenti familiari e in stato di difficolt\u00e0 economica. La consegna delle piccole croci -\n[informa una nota](http://www.isolasolidale.it/) - \u00e8 avvenuta oggi, alla presenza di Andrea Valeriani, presidente di \u201cIsola Solidale\u201d, Gabriella Stramaccioni, garante dei detenuti di Roma Capitale, e padre Moreno Versolato, cappellano a Rebibbia. Insieme ai Crocifissi sono state consegnate anche 1200 colombe pasquali, donate in parte dall'azienda \"Bauli\" e in parte raccolte dai gruppi scout Agesci. Il dono del Crocifisso \u201c\u00e8 un segno importante di vicinanza e di speranza da parte dei detenuti accolti nella nostra associazione nei confronti di quanti passeranno la Pasqua in carcere - spiega Valeriani \u2013 Le croci realizzate nel nostro laboratorio sono semplici, di materiale povero, ma portano con s\u00e9 una grande ricchezza spirituale nata da un profondo percorso formativo vissuto dai nostri ragazzi\u201d. Inaugurata il 16 giugno 1956, \u201cIsola Solidale\u201d \u00e8 stata fortemente voluta dalla Contessa Costanza Itala Baudana Vaccolini Fabrini che don\u00f2 un terreno con al centro una casa colonica per accogliere \u201ci liberati dal carcere\u201d. Alla Fondazione Opera Divin Redentore si deve poi la costruzione dell\u2019attuale struttura, situata a Roma, in via Ardeatina. Nel marzo del 2016, \u201cIsola Solidale\u201d ha cambiato gestione ed oggi \u00e8 iscritta nel Registro regionale delle Associazioni promozione sociale. (IP)\n2 aprile - BURKINA FASO Gli Orionini a Tampelin: la carit\u00e0 \u00e8 sentirsi abbracciati dal Signore\n\"Se le formiche si mettono d\u2019accordo, possono spostare un elefante\": questo proverbio del Burkina Faso racchiude perfettamente il senso della missione che l\u2019Opera di Don Orione porta avanti nel Paese africano da diversi anni, in particolare a Tampelin, nel cuore della savana, al confine con Benin e Niger. Raggiungibile attraverso un\u2019unica strada sterrata, la piccola frazione del villaggio di Tougmentenga \u00e8 stata raggiunta dai primi sacerdoti orionini nel novembre del 2010. Il bilancio della loro missione, a distanza di undici anni, \u00e8 molto positivo: come spiega in una nota don Fernando Fornerod, responsabile della comunicazione della Congregazione, sono state realizzate diverse opere tra cui un Dispensario medico per assistenza alla gravidanza e al parto, un ambulatorio di pediatria e medicina generale, servizi farmaceutici e attivit\u00e0 di educazione sanitaria. \u201cNel 2020 \u2013 aggiunge don Fornerod \u2013 sono state effettuate pi\u00f9 di 4mila visite pre e post natali e somministrati altrettanti vaccini\u201d. Ma oltre alla cura della persona, gli orionini sostengono anche l\u2019istruzione di bambini e ragazzi: lo scorso anno, infatti, \u00e8 stata inaugurata una scuola materna per alunni dai 3 ai 7 anni che oggi accoglie 26 bambini. \u00c8 stata allestita anche una biblioteca, vero e proprio centro multimediale che, dalle 19.30 alle 21.20, offre agli studenti delle scuole media la luce elettrica e una grande lavagna perimetrale per aiutarli a fare i compiti. \u201cSi tratta di un servizio che forse non si \u00e8 mai visto da queste parti\u201d, sottolinea ancora don Fornerod. L\u2019apostolato degli orionini non dimentica, poi, l\u2019ambito pastorale, catechetico e liturgico nelle diverse comunit\u00e0 cristiane disseminate in pi\u00f9 di 12 cappelle. Fondamentale \u00e8 il dialogo interreligioso: \u201cNegli anni \u2013 sottolinea il portavoce della Congregazione - i nostri missionari hanno saputo mantenere e costruire ottimi rapporti con i capi e i membri della comunit\u00e0 musulmana, che rappresenta la maggioranza, e con le comunit\u00e0 dei cristiani riformisti ed evangelici\u201d. Il dialogo interreligioso si concretizza nella carit\u00e0: uomini e donne di altre confessioni e religioni si rivolgono al Centro degli orionini certi di trovare sempre la giusta accoglienza. \u201cNessuno va via senza un conforto e un sollievo \u2013 spiega don Fornerod - Il segreto? Fare di queste esperienze di vita quotidiana l\u2019opportunit\u00e0 non solo di servire il Signore nei poveri, negli ammalati, negli studenti, nei bambini, ma anche di sentirsi abbracciati da Dio tramite ciascuno di loro\u201d. Come diceva Don Luigi Orione, infatti, \u201cla carit\u00e0 non \u00e8 solo un\u2019attivit\u00e0, ma un\u2019esperienza, una grande opportunit\u00e0 per testimoniare la presenza viva di Ges\u00f9 in mezzo al suo popolo e per sentire che Dio ci ama e ci abbraccia nei poveri che riceviamo e serviamo\u201d. Ma nonostante le tante iniziative realizzate dal 2010 ad oggi, resta ancora molto da fare: l\u2019Opera di Don Orione mira a procurarsi un\u2019ambulanza per il trasporto dei malati, acquistare batterie di riserva per l\u2019energia solare, raccogliere fondi per combattere la malnutrizione, aiutare le mamme nella formazione e sostenere la produzione locale di alimenti per i pi\u00f9 piccoli. \u201cAlcuni sogni si sono avverati - conclude don Fornerod \u2013 E siamo fiduciosi nel fatto che sicuramente troveremo persone che vogliono far battere forte i loro cuori come quelli dei nostri missionari\u201d. (IP)\n2 aprile - ITALIA Arcivescovo Delpini: non cedere alla prostrazione, Ges\u00f9 ci ama sempre\nNon lasciarsi vincere dalla prostrazione e dalla stanchezza, perch\u00e9 Ges\u00f9 ci ama e continua ad amarci sempre: cos\u00ec, in sintesi, l\u2019Arcivescovo di Milano, Mario Delpini, si \u00e8 rivolto ieri ai fedeli, celebrando nel Duomo cittadino la Messa in Coena Domini. Un rito svoltosi alla presenza di un numero contingentato di persone, come previsto dalle normative anti-Covid19, e che non ha visto la tradizionale lavanda dei piedi, sempre a causa delle misure sanitarie anti-contagio. \u201cIn questa celebrazione cos\u00ec intensa e suggestiva \u2013\n[ha detto il presule](https://www.chiesadimilano.it/news/chiesa-diocesi/siamo-discepoli-che-non-capiscono-e-che-hanno-paura-ma-il-signore-non-lascia-mai-soli-449449.html) \u2013 siamo indotti indotti a riconoscerci tra i discepoli che non capiscono o che hanno paura. Eppure, proprio in questo sentirci inadeguati alla missione che ci \u00e8 affidata, noi riceviamo il principio di ogni consolazione: \u2018Prendete, mangiate; bevetene tutti: questo \u00e8 il sangue della nuova alleanza\u2019\u201d. Oggi, ha aggiunto l\u2019Arcivescovo ambrosiano, \u201csiamo tra quelli che sono spossati, logorati dalla tensione, insofferenti nei confronti di un contesto ostile e di una situazione opprimente\u201d. Ma anche se \u201cla stanchezza \u00e8 insostenibile\u201d, l\u2019esortazione del presule \u00e8 stata a \u201cnon lasciarsi vincere dalla prostrazione e non abbandonarsi al sonno\u201d, perch\u00e9 Ges\u00f9 continua ad amarci ed a donare \u201cla Sua vita per noi\u201d. E di \u201ctempi tribolati\u201d Monsignor Delpini ha parlato anche nella sua [omelia per la Messa Crismale](https://www.chiesadimilano.it/news/chiesa-diocesi/larcivescovo-diamo-inizio-allanno-di-grazia-449446.html), presieduta in Duomo nella mattinata di ieri, sempre davanti ad un numero limitato di persone. Rivolgendosi idealmente a tutti i presbiteri dell\u2019Arcidiocesi, chiamati a rinnovare le promesse sacerdotali, il presule li ha ringraziati per la loro missione svolta durante la pandemia. \u201cAbbiamo continuato a consolare con le parole di Ges\u00f9 \u2013 ha detto \u2013 Abbiamo celebrato tanti, troppi funerali, ma abbiamo continuato ad annunciare il Vangelo della Resurrezione: vi ringrazio e vorrei farvi sentire la mia prossimit\u00e0 ed il mio incoraggiamento\u201d. Ricordando, inoltre, \u201ci momenti di smarrimento, paura ed forse anche di depressione\u201d vissuti nell\u2019ultimo anno da tanti sacerdoti, l\u2019Arcivescovo ha sottolineato che \u201ctenendo fisso lo sguardo su Ges\u00f9\u201d si riesce comunque a donare al prossimo una testimonianza forte: si tratta di una vera e propria \u201cresponsabilit\u00e0\u201d, ovvero quella di portare ovunque \u201cla grazia del Signore\u201d. Nel corso della Messa Crismale, come da tradizione, sono stati benedetti gli olii santi che verranno poi usati durante l\u2019anno per amministrare alcuni sacramenti (battesimo, cresima, ordine, unzione degli infermi). Nella mattina di oggi, l\u2019Arcivescovo Delpini ha consegnato questi olii nelle zone diocesane pi\u00f9 lontane da Milano, ovvero Lecco, Seveso e Varese. (IP)\n2 aprile - TERRA SANTA Pizzaballa: Chiesa sia comunit\u00e0 di amore, no ad egoismi e false apparenze\n\u201cIl Gioved\u00ec Santo sia per tutti noi, fedeli e clero, un invito a costruire la Chiesa di Cristo come comunit\u00e0 di amore\u201d: questo l\u2019auspicio di Monsignor Pierbattista Pizzaballa, Patriarca di Gerusalemme dei Latini,\n[nella Messa in Coena Domini presieduta ieri, 1\u00b0 aprile](https://www.lpj.org/it/posts/omelia-di-s-b-mons-pierbattista-pizzaballa-per-gioved%C3%AC-santo-2021.html?s_cat=1102), nella Citt\u00e0 Santa. \u201cLa liturgia di questa Messa \u2013 ha detto il presule - proclama il Vangelo della lavanda dei piedi degli Apostoli e il comandamento dell\u2019amore. In verit\u00e0, questa azione di Ges\u00f9 \u00e8 il vero significato di ci\u00f2 che \u00e8 l'Eucaristia, cio\u00e8 il sacramento del servizio amorevole, in obbedienza al Padre, fino alla morte di croce\u201d. Ges\u00f9, ha sottolineato Monsignor Pizzaballa, diventa \u201cil diacono dell'umanit\u00e0, Egli serve con umilt\u00e0 e amore e desidera che i suoi discepoli facciano lo stesso\u201d. Lasciarsi lavare i piedi, infatti, ha aggiunto il Patriarca, \u201csignifica accettare un Dio che serve, esporsi al mondo senza paura e non temere il giudizio altrui, lasciarsi amare\u201d, perch\u00e9 Ges\u00f9 \u201cper amore, giorno dopo giorno, ci invita a rinnovare il nostro desiderio di appartenenza a Lui\u201d. Il presule ha, poi, ringraziato tutto coloro che, \u201cnella Chiesa locale, testimoniano il loro servizio con umilt\u00e0 e dedizione\u201d, senza paura di \u201cdiventare vulnerabili per incontrare i pi\u00f9 deboli e indifesi di fronte alla sofferenza umana\u201d. Di qui, il forte appello del presule a vincere l\u2019egoismo per diventare \u201cveramente icone di Cristo, servo dell'umanit\u00e0\u201d. \u201cIl vero servizio \u00e8 spesso nascosto e passa inosservato dai mass media e dalle piattaforme social \u2013 ha sottolineato il Patriarca - \u00c8 solo il risultato della totale donazione di s\u00e9 agli altri\u201d. Per fare ci\u00f2, tuttavia, \u00e8 necessario che \u201clasciare che Cristo ci serva e ci lavi i piedi, altrimenti non potremo mai capire cosa significhi essere discepoli\u201d. Monsignor Pizzaballa si \u00e8 quindi soffermato sul significato della Messa Crismale, celebrata nella mattina del Gioved\u00ec Santo con il rinnovamento delle promesse sacerdotali e la benedizione degli oli santi. Un gesto che richiama alla \u201cdimensione sacramentale della Chiesa \u2013 ha spiegato il presule \u2013 perch\u00e9 i sacramenti non sono una sorta di \u2018formula magica di santificazione\u2019, ma piuttosto un segno della forza risanatrice di Cristo, che deve per\u00f2 passare anche attraverso l'annuncio della Parola e la testimonianza della vita\u201d. L\u2019auspicio, dunque, \u00e8 che la Chiesa di Gerusalemme \u201cpossa crescere in questa consapevolezza, affinch\u00e9 la Parola arrivi a tutti i livelli della nostra societ\u00e0\u201d. \u201cPossano i nostri pastori, a cominciare da me stesso - ha sottolineato Monsignor Pizzaballa - essere testimonianza viva e credibile della nostra unione con Cristo e un'occasione di santificazione e guarigione spirituale\u201d. Al contempo, il Patriarca ha evidenziato l\u2019importanza della \u201cdimensione pubblica ed ecclesiale delle promesse sacerdotali\u201d: \u201cStiamo tutti agendo davanti al popolo di Dio affidato alla nostra cura pastorale \u2013 ha spiegato - Ecco perch\u00e9 il rito del rinnovamento delle nostre promesse sacerdotali include un invito al popolo di Dio a pregare per il vescovo e per i sacerdoti\u201d. Quindi ha concluso: \u201cAbbiamo bisogno di sostegno nel nostro ministero e dobbiamo essere abbastanza umili da lasciarci confrontare dai nostri fedeli, che hanno diritto di vedere in noi testimoni coraggiosi del Vangelo e segni di una vita autentica che parla da s\u00e9, e non solo attraverso parole vuote o false apparenze\u201d. (IP)\n2 aprile - TIMOR EST #coronavirus. Arcivescovo di Dili: la pandemia non fermi la speranza della Pasqua\nAnche se la Solennit\u00e0 della Resurrezione del Signore arriva nel difficile contesto della pandemia, \u201clo spirito pasquale non deve rimanerne soffocato\u201d e \u201cla speranza\u201d cristiana in Cristo Risorto \u201cnon deve essere fermata\u201d: lo scrive Monsignor Virgilio do Carmo da Silva, Arcivescovo di Dili, a Timor Est,\n[nel suo messaggio pasquale](https://www.ucanews.com/news/covid-19-overshadows-holy-week-in-timor-leste/91974). Il Paese, infatti, sta vedendo un\u2019impennata di contagi da Covid-19, il che ha portato il governo nazionale a varare un nuovo lockdown da domani, 3 aprile, fino al 2 maggio. Stabilito, in particolare, l'isolamento nei comuni di Dili, Baucau e Viqueque e sospese le celebrazioni religiose con concorso di popolo. Di conseguenza, i riti del Triduo pasquale devono essere seguiti dai fedeli attraverso i mass-media e non in presenza. \u201cLa pandemia \u2013 afferma Monsignor da Silva \u2013 ci costringe a restare a casa e limita i nostri spostamenti, ma Cristo resta sempre la nostra speranza e il Suo messaggio pu\u00f2 e deve essere diffuso ovunque\u201d. Di qui, l\u2019invito ai fedeli a \u201crivolgere lo sguardo a Dio perch\u00e9 possa guarire tutte le nostre ferite\u201d. Dal presule anche l\u2019esortazione a non dimenticare \u201ccoloro che vivono da soli o che sono in quarantena e non possono ricongiungersi con le loro famiglie\u201d. L\u2019Arcivescovo di Dili esprime poi la sua solidariet\u00e0 \u201ccon il personale medico che lavora instancabilmente giorno e notte e con tutti coloro che operano in prima linea per gestire l\u2019emergenza sanitaria\u201d. Intanto, l\u2019Arcidiocesi si \u00e8 attivata per fornire assistenza ai malati grazie a sacerdoti, religiosi e volontari laici competenti in psicologia e medicina che possono essere contattati in caso di bisogno. Aiuti materiali alle persone maggiormente in difficolt\u00e0 vengono invece distribuiti dalla Caritas locale. Da ricordare che, pur non avendo registrato al momento alcun decesso, Timor Est ha visto crescere i contagi da coronavirus in modo vertiginoso per tutto il mese di marzo. Su 1,5 milioni di abitanti, ad oggi i casi positivi sono 643, di cui 41 riscontrati nella sola giornata del 31 marzo. Cresce quindi l\u2019attesa per la campagna di vaccinazione che dovrebbe iniziare a breve, con l\u2019arrivo dei primi lotti di siero AstraZeneca. (IP)\n2 aprile - AMERICA Confine Usa-Messico. Appello vescovi per migranti: preservare vita umana e tutelare diritto d\u2019asilo\n\u201cEsiste una responsabilit\u00e0 condivisa da tutte le nazioni di preservare la vita umana e fornire un'immigrazione sicura e umana che includa il diritto d'asilo\u201d: lo scrivono,\n[in una dichiarazione congiunta](https://www.usccb.org/news/2021/situation-us-mexico-border), i vescovi di confine tra Stati Uniti (Usccb) e Messico (Cem), sottolineando il dramma che quotidianamente \u201ci nostri fratelli e sorelle migranti affrontano\u201d. Per la maggior parte di loro, infatti, si legge nella nota, \u201cla decisione di migrare non \u00e8 motivata dall'indifferenza verso la loro patria o dalla ricerca di prosperit\u00e0 economica, ma \u00e8 una questione di vita o di morte\u201d e tale situazione \u201c\u00e8 ancora pi\u00f9 difficile per i bambini\u201d. Si tratta di \u201csfide che richiedono soluzioni umanitarie \u2013 sottolineano i vescovi - perch\u00e9 senza dubbio le nazioni hanno il diritto di tutelare i loro confini\u201d, in quanto \u201cci\u00f2 \u00e8 vitale per la loro sovranit\u00e0 e autodeterminazione\u201d. Ma allo stesso tempo i presuli statunitensi e messicani richiamano la responsabilit\u00e0 comune di salvaguardare le vite umane e permettere ai migranti di spostarsi in sicurezza. Ai governi, ai leader politici e alla societ\u00e0 civile, dunque, Usccb e Cem chiedono di \u201clavorare insieme per accogliere, proteggere, promuovere e integrare i migranti\u201d, secondo i quattro verbi cos\u00ec spesso richiamati da Papa Francesco. Forte anche l\u2019esortazione a tutelare \u201cla dignit\u00e0 intrinseca\u201d dei migranti, cos\u00ec come a \u201clavorare con altri Paesi della regione per eliminare le condizioni che costringono i loro cittadini a ricorrere a migrazioni pericolose e irregolari, producendo soluzioni a lungo termine\u201d. Strumento essenziale per tutto questo, ribadiscono i presuli, deve essere \"il dialogo persistente e coraggioso\u201d che \u201caiuta silenziosamente il mondo a vivere molto meglio\". La Chiesa cattolica di Stati Uniti e Messico, inoltre, dicendosi \u201cconsapevole dell\u2019importanza della salute e della sicurezza pubblica\u201d, incoraggia \u201cpolitiche sostenute da solide motivazioni scientifiche, e ricorda che \u201cl'unit\u00e0 della famiglia deve essere una componente vitale di qualsiasi risposta\u201d. Attenzione speciale viene richiesta per i bambini e le persone pi\u00f9 vulnerabili, affinch\u00e9 \u201csi mettano in atto strutture e si facciano riforme legislative\u201d per \u201cpromuovere una cultura dell\u2019accoglienza\u201d, nonch\u00e9 \u201cper rispettare la sovranit\u00e0 e la sicurezza dei nostri Paesi\u201d. Dal canto loro, i vescovi rimarcano i loro impegno con le organizzazioni cattoliche di confine, \u201cgenerosamente gestite da laici, consacrati e sacerdoti\u201d. In questa Settimana Santa, infine, i presuli invitano a \u201csperimentare il potere dell'amore nella morte e risurrezione di Cristo, aiutando i migranti\u201d. La dichiarazione congiunta \u00e8 a firma di numerosi vescovi, tra cui Monsignor Mario E. Dorsonville presidente del Comitato per le Migrazioni della Usccb, e Monsignor Jos\u00e9 Guadalupe Torres Campos, incaricato della Pastorale della Mobilit\u00e0 umana per conto della Cem. Da ricordare che, secondo gli ultimi dati, solo nel mese di febbraio 2021 sono stati quasi 97mila gli immigrati fermati per aver attraversato illegalmente il confine tra Messico e Stati Uniti; tra loro il 10 per cento era formato da minori non accompagnati. La cronaca dei minori migranti non accompagnati \u00e8 stata segnata, negli ultimi giorni, da due episodi drammatici: un bambino di 4 anni \u00e8 stato trovato mentre camminava da solo lungo il fiume Rio Bravo, al confine tra Messico e Usa, senza essere riconosciuto da nessuno dei migranti fermati dalla polizia messicana nella stessa zona; altre due bambine dell\u2019Ecuador, di 3 e 5 anni, sono state riprese dalle telecamere di sorveglianza nel momento in cui venivano lasciate cadere in territorio statunitense al di l\u00e0 della barriere che separa il Paese dal Messico. Le bimbe, rimaste illese, sono state poi raccolte dalle forze dell\u2019ordine statunitensi. (IP)\n1 aprile - ITALIA Il Serafico di Assisi si illumina di blu per la Giornata mondiale per la consapevolezza sull'autismo\nIn occasione della Giornata Onu per la consapevolezza sull'autismo, celebrata domani 2 aprile in tutto il mondo, anche l\u2019Istituto Serafico di Assisi si illuminer\u00e0 di blu per richiamare l\u2019attenzione sui problemi delle persone con disturbi autistici e delle loro famiglie. \"Un gesto simbolico per incrementare l'impegno su questo specifico tema \u2013 dichiara Sandro Elisei, Direttore Sanitario del Serafico \u2013 ma anche per esortare tutti a superare il concetto limitato di \"malattia\u201d, approdando a quello pi\u00f9 ampio di \"neurodiversit\u00e0\u201d, una parola che esprime al meglio la condizione della persona che presenta dei limiti, ma anche grandi opportunit\u00e0 adattative e importanti capacit\u00e0 realizzative\u201d. Il Serafico da tempo ha attivato una serie di iniziative finalizzate ad assicurare risposte concrete e inclusive ai bisogni emergenti, soprattutto in questo periodo in cui la pandemia sta rappresentando un ulteriore rischio per queste persone che necessitano di attenzioni specifiche e coordinate. I servizi offerti sono molteplici: dalle prestazioni residenziali a quelle di tipo ambulatoriale e laboratoriale. L'offerta di prestazioni si \u00e8 arricchita dal 2020 grazie ad un team di educatori del Serafico che hanno completato la formazione ABA, acquisendo il titolo di RBT, cio\u00e8 quelle competenze specifiche che nei percorsi educativi sembrano dare i migliori risultati, e la possibilit\u00e0 di misurare l'efficacia dei trattamenti da condividere con la famiglia e le altre realt\u00e0 educative-riabilitative. Inoltre, accanto ai laboratori di musica, teatro e arti grafiche, al Serafico riprender\u00e0 a breve anche il laboratorio di creativit\u00e0, dove i ragazzi con disturbi dello spettro autistico avranno la possibilit\u00e0, attraverso un sistema innovativo di realt\u00e0 aumentata, di trasformare i suoni e movimenti in immagini visive e di vivere un'esperienza di relazione e integrazione senso-motoria. \"In questa Giornata vogliamo richiamare l'attenzione delle Istituzioni sui problemi delle persone con disturbi dello spettro autistico e delle loro famiglie \u2013 dichiara Francesca Di Maolo, Presidente dell'Istituto Serafico di Assisi - Il cammino verso la piena cittadinanza di queste persone \u00e8 purtroppo ancora all'inizio. Non solo mancano servizi adeguati in ambito scolastico, ma anche sanitario\u201d. I dati sull\u2019autismo, in continua crescita, indicano che questo disturbo riguarda, nel mondo, oltre 60 milioni di persone, una cifra comunque sottostimata. In Italia si stima che oltre 500.000 persone abbiano difficolt\u00e0 riferibili all'autismo. Riconoscimento, diagnosi precoce e interventi tempestivi rappresentano le azioni fondamentali per migliorare la qualit\u00e0 della vita di queste persone e delle loro famiglie, che molto spesso si trovano ad affrontare da soli, senza punti di riferimento, numerosi problemi.\n1 aprile - ITALIA Il 3 aprile, Sabato Santo, nuova venerazione straordinaria della Sindone presieduta da monsignor Nosiglia in diretta tv\nAnche quest\u2019anno, come nel 2020, per il Sabato Santo, il 3 aprile, l\u2019arcidiocesi di Torino propone una contemplazione televisiva della Sindone, visibile in tutto il mondo, accompagnata dalla preghiera di monsignor Cesare Nosiglia, arcivescovo di Torino e custode pontificio del Sacro Telo. Non si tratta di un\u2019ostensione vera e propria, in quanto la Sindone non viene spostata dalla teca in cui \u00e8 custodita in cattedrale, ma sar\u00e0 appunto possibile contemplarla attraverso le immagini televisive. La celebrazione sar\u00e0 trasmessa in diretta su TV2000 e il segnale raggiunger\u00e0, tramite i satelliti, il mondo intero, grazie alla collaborazione Dicastero per la Comunicazione della Santa Sede. La prima parte (dalle 17) sar\u00e0 dedicata ai vari segni della Passione (dalla corona di spine, alla flagellazione, ai chiodi nelle mani e nei piedi e alla lancia che penetra nel costato del Signore) commentati da alcune persone scelte tra quanti si prodigano per alleviare le sofferenze del loro prossimo o hanno sperimentato la pandemia o altre forme di malattie o di ingiustizie e violenze. Seguir\u00e0 alle 17.30 la preghiera dell\u2019Ora della Madre presieduta dall\u2019arcivescovo. \u201cMi auguro \u2013 scrive per l\u2019occasione monsignor Nosiglia - che tutto ci\u00f2 aiuti le nostre comunit\u00e0 ma anche ogni persona di buona volont\u00e0 ad accogliere nella speranza e per i credenti nella fede, questo messaggio pasquale di morte e risurrezione per non arrendersi e scoraggiarci mai di fronte ad ogni tragedia e difficolt\u00e0 che dobbiamo affrontare nella vita ma anche a operare perch\u00e9 tanti nostri fratelli e sorelle bisognosi di sostegno e aiuto trovino in ciascuno di noi il coraggio di imitare il Signore che non si \u00e8 lasciato vincere dal male ma lo ha vinto con il bene e per questo ha sconfitto anche la morte\u201d. (LZ)\n1 aprile - MOZAMBICO Immagini scioccanti da Palma attaccata dai jihadisti. Acs in prima linea negli aiuti alla popolazione\nL\u2019Aiuto alla Chiesa che Soffre (Acs) continua a raccogliere testimonianze raccapriccianti dalla citt\u00e0 di Palma, nella provincia mozambicana di Cabo Delgado, conquistata in questi giorni dai gruppi jihadisti legati al sedicente Stato Islamico dopo una serie di sanguinosi attacchi. Palma aveva una popolazione di circa 50.000 abitanti, ora \u00e8 una citt\u00e0 fantasma e vengono segnalate decine di morti e migliaia di dispersi. La fondazione pontificia ha visionato un video girato subito dopo il brutale attacco delle milizie jihadiste del 24 marzo scorso che mostra un massacro senza precedenti con persone persone decapitate e corpi mutilati. Ulrich Kny, Project Manager per il Mozambico di Acs parla di immagini scioccanti: \u201cNon possiamo neanche condividerle \u2013 dice - perch\u00e9 feriscono la dignit\u00e0 umana con la loro brutalit\u00e0. I terroristi sembrano intenzionati a causare il danno pi\u00f9 elevato e a seminare il massimo terrore nella loro frenesia distruttiva. Ci chiediamo quanti altri morti dovranno esserci prima che il mondo faccia qualcosa per porre fine a questa violenza. Queste vite sembrano non contare\u201d. Kny spiega che ACS \u201csta cercando di aiutare e sostenere con molta attenzione, mentre la Chiesa locale sta facendo il possibile e l\u2019impossibile in questa situazione molto difficile per alleviare la crisi umanitaria. Ma \u00e8 necessario fermare questa violenza senza freni\u201d perch\u00e9 \u201cil mondo non pu\u00f2 ignorare questo dramma\u00bb, sottolinea il Project Manager di ACS Internazionale. La regione di Cabo Delgado \u00e8 stata teatro di attacchi da parte di gruppi armati alleati con l'IS sin dall\u2019ottobre 2017. Secondo un bilancio ONU riferito alla fine del 2020, la crisi ha causato 670.000 sfollati e pi\u00f9 di 2.500 vittime. A ci\u00f2 si aggiungono i drammatici effetti degli attacchi recenti a Palma, i quali rappresentano \u201cuna evidente escalation del conflitto\u201d, prosegue Ulrich Kny. ACS ha garantito un contributo iniziale di emergenza di 160.000 euro. A ci\u00f2 si aggiunge il sostegno ai sacerdoti e alle religiose della regione, e altri progetti relativi ai bisogni pi\u00f9 urgenti della Chiesa. Questo tuttavia non \u00e8 pi\u00f9 sufficiente. \u201cDobbiamo incrementare il sostegno finanziario e le preghiere per la Chiesa nel Nord Mozambico. In vista del previsto consistente incremento dell\u2019afflusso di rifugiati, la diocesi di Pemba e quelle limitrofe, gi\u00e0 completamente sopraffatte dal disastro umanitario, non saranno in grado di accrescere la loro attivit\u00e0 senza un aiuto esterno\u201d, conclude il Project Manager di ACS Internazionale. (LZ)\n1 aprile - MYANMAR Messaggio pasquale del cardinale Bo: fare risorgere il Myanmar dalla tomba dell\u2019odio\n\u201cUna nazione ferita pu\u00f2 trovare conforto in Cristo che ha subito tutto ci\u00f2 che stiamo subendo: \u00e8 stato torturato, abusato e ucciso sulla Croce da poteri arroganti. Ha provato lo stesso senso di abbandono da parte di Dio, provato da tanti nostri giovani\". \u00c8 un accorato invito a sperare nella resurrezione del Myanmar, nei \u201cgiorni pi\u00f9 tristi della sua storia\u201d, quello che il cardinale Charles Maung Bo, arcivescovo di Yangon e presidente della Conferenza episcopale birmana ha voluto rivolgere nel suo\n[messaggio pasquale](https://mattersindia.com/2021/04/let-my-country-awake-from-culture-of-death-to-resurrection-myanmar-cardinal/). Una Pasqua segnata dalla sanguinosa repressione militare delle proteste contro il colpo di stato del 1.mo febbraio, costate finora la vita ad oltre 500 persone e l\u2019arresto di almeno altre 2.500. Nel testo \u2013 riporta il quotidiano on-line Matters of India - il cardinale Bo parla di una vera e propria Via Crucis, un calvario che continua: \u201cCentinaia di persone sono state uccise. Un bagno di sangue si \u00e8 riversato sulla nostra terra\u2013 scrive -. Giovani e vecchi, e anche i bambini sono stati uccisi senza piet\u00e0. Migliaia di persone vengono arrestate e gettate in prigione. Altre migliaia sono in fuga per sfuggire agli arresti. Milioni stanno morendo di fame\u201d, denuncia il messaggio diffuso il 31 marzo. Questa tragedia fa sorgere naturale la domanda di Giobbe nella Bibbia: \"dov\u2019\u00e8 Dio in tutto questo?\" Per la risposta il cardinale Bo rinvia all\u2019episodio evangelico della tomba vuota di Ges\u00f9 trovata dalle tre donne che ricorda quanto sta accadendo in Myanmar: giovani, donne e appunto tombe vuote. \u201cIl loro messaggio \u2013 afferma - \u00e8 quello della resurrezione e di un mondo nuovo\u201d. L\u2019invito \u00e8 dunque a credere che anche il Myanmar potr\u00e0 risorgere. Rivolgendosi in particolare ai militari, l\u2019arcivescovo di Yangon invoca quattro tipi di resurrezione. Quello dei \u201csogni di democrazia seppelliti negli ultimi due mesi nelle tombe dell'oppressione\u201d. In secondo luogo il cardinale Bo chiede il ripristino del governo civile \u201cseppellito dal colpo di Stato\u201d e che l\u2019esercito torni nelle caserme rispettando il verdetto delle urne e non continui ad aggredire e uccidere i cittadini del Myanmar. Il messaggio chiede poi che venga sepolto una volta per tutte l'odio tra i gruppi etnici e le religioni nel Paese e che dalla tomba di questo odio storico emerga \u201cun nuovo Myanmar di pace, inclusione , attenzione per i vulnerabili\u201d. Il cardinale Bo chiede infine di \u201cseppellire nelle tombe vuote i sette decenni di totalitarismo. Che vi sia scritto l\u2019ultimo epitaffio del colpo di stato\u201d. Il presidente dei vescovi birmani si rivolge anche ai manifestanti e in particolare ai giovani, con un rinnovato appello a non ricorrere alla violenza: \u201cUsate metodi non violenti. Non morite inutilmente. Se vivete a lungo, la democrazia si rafforza, il male si indebolisce \u2013 afferma, ricordando che il nemico \u201cconosce una sola lingua: violenza spietata\u201d. \u201cVuole trascinarvi sul suo terreno, dove \u00e8 pi\u00f9 forte. Non dategli questo vantaggio\u201d, conclude il messaggio. (LZ)\n1 aprile - ITALIA La nostra Pasqua nelle corsie degli ospedali. L'assistenza dell Figlie di San Camillo ai malati di Covid\nNella persona sofferente, i sentimenti di inutilit\u00e0, abbandono, degrado fisico, emarginazione, perdita dell'autonomia, si combinano al dolore fisico e al disagio della malattia per costituire una dura prova. La cura dei malati diventa allora un aspetto fondamentale della carit\u00e0 e, insieme dell\u2019accoglienza e della misericordia. Lo \u00e8 ancora di pi\u00f9 in tempo di pandemia. Un tempo che ha visto in prima linea lungo le corsie degli ospedali e nei dispensari di tutto il mondo le Figlie di San Camillo che, attraverso la loro testimonianza e la loro presenza ci ricordano che i malati non sono solo coloro i quali vivono nell\u2019indigenza, ma anche quelli che necessitano della Parola di Dio, ed \u00e8 ad essi che bisogna rivolgersi, in modo particolare con la preghiera, con l\u2019apostolato, con l\u2019azione pastorale e missionaria; \u00e8 al loro dolore che va indirizzata la ricchezza della parola di Dio. \u201cAbbiamo vissuto, e continuiamo a vivere, momenti terribili. Un giorno sono stata chiamata da un paziente che, nel suo profondo dolore, ha espresso il desiderio di morire. Di l\u00ec a poco avrebbe perso l\u2019uso delle gambe e mi chiedeva che senso avrebbe avuto andare avanti. L\u2019ho ascoltato e sono rimasta accanto a lui cercando di confortarlo solo con la mia presenza. Mi ha telefonato pochi giorni fa ringraziandomi. Mi ha assicurato che continuer\u00e0 a lottare per superare tutti gli ostacoli\u201d. E\u2019 uno dei tanti racconti di Suor Lancy Ezhupara, religiosa delle Figlie di San Camillo, direttrice amministrativa dell\u2019Ospedale San Camillo di Treviso, che fin dall\u2019inizio della diffusione del virus ha scelto di assistere i pazienti Covid. \u201cLa forza del nostro quarto voto ci sprona a coltivare una dimensione che consente al malato, e a chi se ne prende cura, di affrontare con dignit\u00e0 la sofferenza. Non un rapporto freddo, ma l\u2019incontro tra la fiducia di chi chiede speranza e la coscienza di chi \u00e8 chiamato a offrire cure. Anche dove non pu\u00f2 esserci la guarigione, nasce la speranza. E soprattutto misericordia\u201d spiega la religiosa. Era l\u20198 dicembre 1591, quando Camillo de Lellis e i suoi compagni emisero la \u201cProfessione religiosa di voti solenni con un quarto voto di assistenza ai malati anche con pericolo di vita\u201d. Aggiungendo il quarto voto ai voti di povert\u00e0, obbedienza e castit\u00e0, i Chierici Regolari Ministri degli Infermi e le religiose Figlie di San Camillo, diedero avvio alla loro missione e alle loro opere di carit\u00e0. \u201cOgni giorno assistiamo pazienti che non possono avere contatti con i familiari. Siamo noi le persone care che si fanno carico delle loro esigenze. Lo saremo ancora di pi\u00f9 in questi giorni di festa\u201d riprende Suor Lancy Ezhupara, aggiungendo che \u201cI nostri complessi assistenziali sono diventati, oggi ancora di pi\u00f9, un segno della sollecitudine dell\u2019Istituto verso i pi\u00f9 deboli ed un singolare pulpito di evangelizzazione. Anzi, essi si collocano nel cuore della Chiesa: qui il vangelo della carit\u00e0 viene proclamato e testimoniato; qui si rende visibile che non si pu\u00f2 amare Cristo, che non vediamo, senza amare prima i fratelli, che invece vediamo, specialmente quelli pi\u00f9 bisognosi\u201d. E' il riferimento primo di una famiglia, tesa certamente al servizio quotidiano nei confronti di chi soffre sull\u2019esempio del Buon Samaritano, ma che, al tempo stesso, \u00e8 convinta che la preghiera e la contemplazione siano parte integrante della missione. E\u2019 stata questa l\u2019intuizione di San Camillo del Lellis e, in seguito, dei fondatori Santa Giuseppina Vannini e il Beato Padre Luigi Tezza, e resta una consegna valida per ciascuna consacrata. Aveva ben chiaro l\u2019Apostolo di Bucchianico quel che specialmente le Figlie di San Camillo rivelano ogni giorno per esperienza diretta e quotidiana: l\u2019approccio con il malato deve essere \u201cglobale\u201d; \u00e8 tutto l\u2019uomo che va aiutato a guarire mediante una sintonia di interventi, che non escludono il contributo indispensabile della preghiera. (DD)\n1 aprile - STATI UNITI Il 25 aprile l\u2019annuale colletta per le Home missions, le missioni nelle comunit\u00e0 cattoliche pi\u00f9 povere del Paese.\nSi terr\u00e0 il prossimo 25 aprile l\u2019annuale colletta promossa dalla Conferenza episcopale degli Stati Uniti (Usccb) per le \u201chome missions\u201d, le missioni nazionali nelle comunit\u00e0 cattoliche pi\u00f9 povere del Paese. In vista dell\u2019appuntamento, l\u2019omonima Sottocommissione episcopale per le Missioni nazionali ha lanciato un appello alla generosit\u00e0 dopo un anno difficile che ha visto calare di oltre la met\u00e0 le offerte a causa della pandemia del Covid-19. \"Le sovvenzioni potrebbero dover essere ridotte del 10-15 % e le diocesi finanziate difficilmente potranno fare fronte a questa ulteriore perdita di fondi\u201d, spiega in un\n[video-messaggio](https://www.usccb.org/committees/catholic-home-missions) il presidente della sottocommissione monsignor W. Shawn McKnight. I fondi raccolti servono a finanziare una vasta gamma di servizi pastorali, che vanno dall\u2019evangelizzazione, all\u2019educazione religiosa, alla formazione dei sacerdoti, diaconi, religiosi e religiose e a sostenere le attivit\u00e0 caritative delle parrocchie pi\u00f9 povere. Nella diocesi di Kalamazoo, in Michigan, ad esempio, i fondi hanno permesso alle parrocchie locali di aiutare i lavoratori agricoli migranti, che hanno svolto un servizio essenziale durante la pandemia. \u201cGrazie al vostro contributo, la Chiesa ha offerto loro cibo, preghiera e speranza. Nell'oscurit\u00e0 della pandemia, il vostro sostegno ha consentito alle parrocchie cattoliche di essere luci luminose di carit\u00e0 e solidariet\u00e0\u201d, afferma monsignor McKnight. Attualmente, delle sovvenzioni beneficiano 87 diocesi ed eparchie, dall'Alaska al Delta del Mississippi alle Isole Vergini e alle remote Isole del Pacifico, pari oltre il 40% di tutte le diocesi degli Stati Uniti. Tra queste la diocesi di Fargo, dove i fondi sostengono il Young Disciples Apostolate, un programma di formazione per giovani missionari adulti nelle parrocchie rurali isolate del Nord Dakota. C\u2019\u00e8 poi l\u2019Eparchia di Nostra Signora della Liberazione di Newark che assiste i rifugiati cattolici iracheni arrivati negli Stati Uniti senza nulla e che non potrebbe sopravvivere senza questi i fondi per le home missions. \"Il vostro sostegno \u00e8 pi\u00f9 che un semplice gesto di generosit\u00e0, \u00e8 una testimonianza di fede, \u00e8 la testimonianza che siamo un\u2019unica Chiesa, un solo Corpo di Cristo \u201c, ha dichiarato il vescovo Yousif Habash. (LZ)\n1 aprile - NIGERIA Ancora un sacerdote ucciso in Nigeria. L\u2019allarme delle Chiese cristiane per l\u2019insicurezza nel Paese\nAncora un sacerdote ucciso in Nigeria. Si tratta di padre Ferdinand Fanen Ngugban, vice-parroco della parrocchia di San Paolo di Aye-Twar, nella diocesi di Katsina-Ala situata nello Stato nigeriano di Benue. Il sacerdote \u00e8 stato ucciso nella mattina del 30 marzo insieme ad altre sei persone da un gruppo di uomini armati che ha attaccato la comunit\u00e0 incendiando le case. Secondo quanto riferito dal Cancelliere della diocesi di Katsina citato dall\u2019agenzia\n[Aciafrica](https://www.aciafrica.org/news/3156/catholic-priest-six-others-killed-in-armed-attack-at-parish-of-nigerias-katsina-diocese), il giovane sacerdote aveva appena celebrato la Messa e si stava preparando per la Messa Crismale in cattedrale insieme ai confratelli quando, attirato dal rumore \u00e8 uscito dalla chiesa. Il suo corpo \u00e8 stato poi ritrovato esanime con un colpo di arma di fuoco alla nuca, insieme a quello di altre sei vittime, ed \u00e8 stato portato all\u2019ospedale locale, mentre la polizia si \u00e8 messa sulle tracce degli assalitori. L'omicidio di padre Ngugban \u00e8 avvenuto a pochi giorni dal rilascio di un altro un sacerdote cattolico della diocesi Warri, padre Harrison Egwuenu, rapito da uomini armati il 15 marzo mentre tornava al college di San Giorgio a Obinomba. L\u2019ennesimo rapimento di un sacerdote, che si aggiunge alla lunga lista di sequestri e omicidi in un Paese in cui l\u2019insicurezza provocata da bande criminali, dalle razzie dei pastori Fulani e dai terroristi dei Boko Haram regna sovrana. Tra le vittime, appunto, anche diversi sacerdoti, religiosi e religiose, nonostante la disposizione emanata da diversi anni dalla Conferenza Episcopale nigeriana di evitare di pagare i riscatti. I vescovi, insieme alle altre Chiese cristiane hanno pi\u00f9 volte denunciato questa situazione, chiamando in causa le gravi responsabilit\u00e0 delle autorit\u00e0 nigeriane. Nei giorni scorsi, dopo un attacco perpetrato dal Movimento dei Fulani contro il governatore dello Stato del Benue, Samuel Ortom, nella sua residenza a Makurdi l\u2019Associazione cristiana della Nigeria (Can) ha nuovamente puntato il dito contro l\u2019incapacit\u00e0 delle istituzioni di garantire la sicurezza ricordando che la difesa della vita e della propriet\u00e0 dei cittadini responsabilit\u00e0 primaria del governo. Le hanno fatto eco i vescovi nigeriani, ammonendo che di fronte alle gravi mancanze delle istituzioni statali \u201cla Nigeria rischia di cadere a pezzi\u201d. (LZ)\n31 marzo - MONDO Rapporto del Family International Monitor su \u201cFamiglia e poverta\u0300\u201d: relazioni familiari risorsa cruciale contro la povert\u00e0\nFamiglie monogenitoriali o con uno o due genitori adolescenti sono a maggior rischio di povert\u00e0 soprattutto in Kenya, In Sudafrica \u00e8 rilevante il fenomeno delle mamme adolescenti; relazioni familiari forti e la presenza di reti relazionali non parentali garantiscono una migliore resilienza delle famiglie pi\u00f9 vulnerabili; dinamiche interne di iniquit\u00e0 redistributiva all\u2019interno delle famiglie, a scapito di donne, minori e anziani, sono spesso associate a bassi livelli culturali e a emarginazione sociale. Sono alcuni dei dati che emergono dal rapporto su famiglia e povert\u00e0 relazionale del Family International Monitor, il progetto di ricerca internazionale promosso dal Pontificio Istituto Teologico Giovanni Paolo II, l\u2019Universita\u0300 Cattolica di Murcia in Spagna e il Centro internazionale di Studi sulla famiglia (Cisf) di Milano. Il primo triennio di attivit\u00e0 del Family Monitor e\u0300 stato dedicato al tema \u201cFamiglia e poverta\u0300\u201d, anche in considerazione degli Obiettivi Onu 2030 per lo Sviluppo sostenibile. Il cuore dell\u2019indagine sono report nazionali realizzati da centri universitari e di ricerca attivi in 12 Paesi del mondo: Benin, Brasile, Cile, India, Italia, Kenya, Libano, Messico, Spagna, Sudafrica, Qatar e Haiti. Essa ha utilizzato 90 indicatori raggruppati in otto diverse aree tematiche che potessero fornire in maniera omogenea per ogni Paese un riferimento statistico generale, utilizzando come fonti prioritarie Banca Mondiale e Nazioni Unite. Ogni report nazionale \u00e8 stato inoltre elaborato sulla base di un questionario in cui si sono tenuti presenti in particolare quattro aspetti: la famiglia come attore economico, come soggetto educativo, come soggetto di cura e reciprocit\u00e0 e come soggetto di cittadinanza attiva. \u201cIl lavoro del Family International Monitor - spiega Francesco Belletti, direttore del Cisf e responsabile scientifico del Family Monitor - intende evidenziare il ruolo che le relazioni familiari giocano nel qualificare la condizione di povert\u00e0 delle persone e nel promuovere la loro resilienza a condizioni difficili, rivolgendo anche particolare attenzione ai sistemi di relazioni allargate attorno alle famiglie, cos\u00ec come alle dinamiche pi\u00f9 macro-sociali come legami sociali di comunit\u00e0 o vicinato, coesione sociale e solidariet\u00e0 delle relazioni brevi\u201d. I dati raccolti nei Paesi presi in esame confermano che le relazioni familiari sono la pi\u00f9 importante risorsa per affrontare le difficolt\u00e0 interne ed esterne nella vita quotidiana delle famiglie e che la loro importanza \u00e8 ancora pi\u00f9 decisiva per le famiglie particolarmente vulnerabili dal punto di vista socio-economico. Dall'indagine emerge inoltre il ruolo centrale delle reti relazionali allargate, dato che suggerisce di superare la considerazione della \u201cfamiglia nucleare\u201d come unico ambito di definizione. Sono centrali in particolare, nei vari contesti analizzati, le relazioni intergenerazionali e la presenza di reti relazionali significative non parentali come vicinato, amicizia, associazionismo e solidariet\u00e0. Sul versante opposto, il rapporto evidenzia la presenza di dinamiche interne di forte disuguaglianza tra membri pi\u00f9 forti ai danni dei pi\u00f9 deboli, in genere a favore dei maschi adulti, a scapito di donne, minori e anziani. Tendenzialmente questa dinamica \u00e8 correlata a bassi livelli culturali e a marginalit\u00e0 sociale. Secondo Family International Monitor, queste dinamiche di iniquit\u00e0 redistributiva possono essere contenute e contrastate da politiche pubbliche redistributive, come ad esempio tutela giuridica della donna nel matrimonio e dei minori in famiglia. I dati raccolti segnalano che alcune forme familiari sono strutturalmente pi\u00f9 fragili di altre: tra le altre, emergono le famiglie con un solo genitore, le famiglie con uno o due genitori adolescenti e le famiglie numerose. In alcuni casi queste vulnerabilit\u00e0 potrebbero essere meglio sostenute da interventi mirati di welfare. Dall\u2019indagine emerge con dunque chiarezza la necessit\u00e0 che le politiche pubbliche agiscano con maggiore efficacia nel contrasto alle forti condizioni di disuguaglianza socio-economica, che sono risultate in crescita, negli ultimi vent\u2019anni, praticamente in tutti i contesti nazionali analizzati. (LZ)\n31 marzo - IRLANDA Messa del Crisma. Monsignor Martin (Armagh): San Giuseppe modello anche per i sacerdoti\nSan Giuseppe non \u00e8 solo un modello per i fedeli laici, uomini e donne, ma anche per i sacerdoti. Lo ha ricordato l\u2019arcivescovo di Armagh, monsignor Eamon Martin, durante la Messa del Crisma celebrata stamani nella Cattedrale di San Patrizio. Nell\u2019\n[omelia](https://www.catholicbishops.ie/2021/03/31/go-to-joseph-a-model-for-priests-to-follow-archbishop-martin/), il Primate cattolico d\u2019Irlanda ha esortato i sacerdoti irlandesi a consacrare il loro sacerdozio allo Sposo di Maria in questo anno speciale a lui dedicato, ricordando le tante virt\u00f9 del Patrono della Chiesa universale da cui prendere esempio. \u201cGiuseppe, l'uomo di preghiera, di profonda fede e speranza in Dio\u201d \u00e8 un modello di vita interiore e di obbedienza alla volont\u00e0 di Dio \u201cche tutti i sacerdoti dovrebbero imitare\u201d, ha affermato. Come San Giuseppe, \u201csaggio e fedele servitore, chiamato da Dio ad essere custode della Santa Famiglia\u201d, anche i sacerdoti sono chiamati ad \u201camare Ges\u00f9 e sua madre Maria e ad essere loro completamente devoti\u201d, ha sottolineato monsignor Martin. \u201cGrande lavoratore e uomo giusto\u201d, \u00e8 il modello perfetto a cui essi possono ispirarsi nell\u2019esercizio del loro ministero. A lui, \u201cuomo di purezza e castit\u00e0\u201d possono inoltre \u201caffidare la promessa di celibato\u201d. Giuseppe \u00e8 stato anche un \u201cpremuroso e tenero, gentile e generoso\u201d, il tipo di uomo che i preti vorrebbero essere con gli altri, \u201cuomini compassionevoli e misericordiosi soprattutto con i vulnerabili e chi \u00e8 nel bisogno materiale e spirituale\u201d, ha affermato ancora il primate irlandese. A questo \u201cuomo d'azione, pronto ad affrontare l'esilio e il pericolo\u201d per proteggere la Santa Famiglia, i sacerdoti possono rivolgersi per chiedere aiuto e ispirazione di fronte alle prove e alle difficolt\u00e0 di annunciare la fede \u201ca un mondo a volte duro e incredulo\u201d. Monsignor Martin ha quindi concluso con un ringraziamento speciale ai sacerdoti per l\u2019amore e la dedizione nello svolgimento del loro ministero pastorale in un tempo particolarmente difficile per loro in Irlanda, ricordando, con le parole di Benedetto XVI, che tale servizio \u201crichiede molte rinunce, ma \u00e8 anche sorgente di gioia\u201d. (LZ)\n31 marzo - CIAD I vescovi esortano al dialogo e ad un impegno serio per il bene del Paese\nDi fronte all\u2019attuale contesto socio-politico, per una pacifica convivenza e uno sviluppo armonioso, i vescovi del Ciad esortano al dialogo, un dialogo vero e fruttuoso. In una lettera pastorale pubblicata in occasione delle celebrazioni pasquali domenica scorsa, la Conferenza episcopale afferma che la pace \u00e8 conditio sine qua non della convivenza, ma che in quanti governano o ambiscono a governare non emergerebbe un\u2019autentica volont\u00e0 pacifica e il desiderio del bene superiore della nazione. \u201cNelle differenti confessioni religiose i fedeli sono incoraggiati a praticare la cultura della tolleranza e della riconciliazione per facilitare la convivenza\u201d scrivono i presuli che per\u00f2 notano un clima teso provocato da condotte provocatrici e parole ingiuriose. I vescovi costatano che se c\u2019\u00e8 consenso sul carattere laico e repubblicano dello Stato, sull\u2019intangibilit\u00e0 delle frontiere attuali, sul pericolo jihadista e sul carattere positivo della diversit\u00e0 culturale, alcuni punti di divergenza meritano delle riflessioni. \u00c8 il caso dell\u2019uguaglianza dei cittadini di fronte ai diritti e ai doveri derivanti dalla legge, della gestione delle risorse del Paese per il bene di tutti, dell\u2019esercizio violento dell\u2019autorit\u00e0 statale e della confusione dei ruoli, del rispetto dei poteri legislativo, esecutivo e giudiziario, e infine della gestione delle crisi securitaria, economica, sociale e sanitaria. \u201cPer noi cristiani, la forma superiore del dialogo \u00e8 la preghiera - dicono i presuli - che consiste nello scambio di parole con Dio, dirgli cosa ci preoccupa, anche se Lui ne \u00e8 a conoscenza, metterci in ascolto cercando la sua risposta nella sua Parola. \u00c8 discernendo la sua volont\u00e0 nelle situazioni della nostra vita che possiamo renderci disponibili per realizzarla\u201d. I vescovi aggiungono che il dialogo necessita di ascolto e di colloquio fra due parti, richiede sincerit\u00e0, ricerca del bene comune, umilt\u00e0 e capacit\u00e0 di riconoscere che anche l\u2019altro pu\u00f2 essere portatore di verit\u00e0. Da qui l\u2019invito a tenere gli occhi fissi sulla Croce, a impegnarsi nella preghiera personale e comunitaria perch\u00e9 ciascuno si fortifichi nella fede di fronte alle tentazioni della vita quotidiana. Circa la situazione attuale nel Paese, prendendo spunto dalle celebrazioni pasquali, i presuli esortano a riflettere su come la presenza di Cristo possa far rinascere nelle famiglie, nelle comunit\u00e0 parrocchiali, e nella Chiesa-Famiglia di Dio la speranza e la fiducia nell\u2019impegno sociale e politico. Per i vescovi segni di speranza da incoraggiare e sostenere sono i leader delle associazioni civili che pazientemente continuano a credere nel dialogo sociale inclusivo e a reclamarlo; le iniziative di riavvicinamento dei leader politici in nome del bene superiore della nazione; la capacit\u00e0 di chi detiene il potere di non opprimere l\u2019altro; coloro che, rischiando la propria vita, continuano a battersi, anche nell\u2019incomprensione, per la sicurezza sanitaria nel contesto della pandemia di Covid-19. \u201cIl nostro cammino dietro a Cristo si compie portando le nostre croci - proseguono i vescovi - e il nostro cammino non pu\u00f2 che essere un cammino di salvezza, che si alimenta con la lettura delle Scritture, la preghiera ardente, l\u2019impegno professionale e nei partiti politici. Resistiamo - continuano i presuli - alla tentazione di violenze verbali, morali o fisiche\u201d. Infine la Conferenza episcopale auspica che la speranza in un avvenire migliore per il Paese e un impegno concreto volto a placare le relazioni sociali muovano la societ\u00e0 civile e i leader politici al rispetto reciproco e al dialogo per il bene del Paese. (TC)\n31 marzo - NUOVA ZELANDA 15 agosto, vescovi rinnoveranno l\u2019atto di affidamento del Paese alla Vergine Maria\nDomenica 15 agosto 2021, Solennit\u00e0 dell\u2019Assunzione della Beata Vergine Maria, la Chiesa cattolica della Nuova Zelanda vivr\u00e0 un momento di grande spiritualit\u00e0: quel giorno, infatti, verr\u00e0 rinnovato l\u2019atto di affidamento del Paese alla Madonna compiuto nel 1838 da Monsignor Jean-Baptiste Pompallier, primo vescovo in Nuova Zelanda dal 1838 al 1868 e fondatore della Chiesa cattolica nazionale. La celebrazione solenne si terr\u00e0 a Wellington, nella Chiesa di \u201cSanta Maria degli Angeli\u201d che diventer\u00e0 \u201cSantuario nazionale di Nostra Signora Assunta in Cielo\u201d. \u00c8 prevista la partecipazione di tutti i vescovi neozelandesi, mentre tutte le parrocchie nazionali sono invitate ad unirsi spiritualmente in preghiera all\u2019evento. Nel frattempo \u2013\n[si legge sul sito web della Conferenza episcopale](https://www.catholic.org.nz/news/media-releases/church-to-renew-mary-dedication/) \u2013 i presuli hanno commissionato un\u2019icona mariana all\u2019artista Damien Walker. Una volta completata, l\u2019opera sar\u00e0 portata in pellegrinaggio in ciascuna delle sei diocesi nazionali, nei tre mesi che precedono la Solennit\u00e0 dell\u2019Assunzione. Si partir\u00e0, dunque, a maggio da Totara Point, proprio l\u00e0 dove, il 13 gennaio 1838, Monsignor Pompallier celebr\u00f2 la prima Messa sul suolo neozelandese e comp\u00ec l\u2019atto di affidamento della nazione a Maria. Una volta concluso il pellegrinaggio, l\u2019opera sar\u00e0 custodita nella Cappella del Battesimo della Chiesa di \u201cSanta Maria degli Angeli\u201d, luogo di culto storico di Wellington: inaugurato nel 1922, esso \u00e8 gestito dai sacerdoti della \u201cSociet\u00e0 di Maria\u201d, congregazione nata in Francia nel 1816 e alla quale apparteneva lo stesso Monsignor Pompallier. Soddisfazione per la notizia, naturalmente, viene espressa da padre Kevin Mowbray, parroco del futuro Santuario nazionale: \u201cSiamo onorate e felici di questa scelta \u2013 afferma - Maria stessa era una pellegrina che seguiva suo Figlio in tempi difficili e pericolosi. Quindi \u00e8 giusto chiedere a Lei, in questo complesso momento storico, di accompagnare la Chiesa neozelandese nella fede in Cristo\". \u201cNel contesto della pandemia da Covid-19 \u2013 spiega dal suo canto Monsignor Stephen Lowe, segretario generale dei vescovi \u2013 rinnovare questo atto di affidamento ha un significato speciale, soprattutto perch\u00e9 quest\u2019anno il 15 agosto cade di domenica\u201d. \u201cMaria \u2013 aggiunge \u2013 ha un posto particolare nel cuore dei cattolici e in questo tempo di emergenza sanitaria globale abbiamo ritenuto opportuno rinnovare la dedicazione del nostro Paese a Lei\u201d. Scelto dalla Conferenza episcopale dopo un concorso nazionale, l\u2019artista Damine Walker spiega che l\u2019icona mariana alla quale sta lavorando raffigura Maria \u201ccome simbolo di unit\u00e0, Colei che, nella sua maternit\u00e0 universale, racchiude nel Figlio il cielo e la terra\". \"La Madonna \u2013 sottolinea ancora - riflette anche l'unit\u00e0 della Chiesa, che arriva fino ai confini della terra, estendendosi non solo attraverso gli oceani, ma anche attraverso i secoli\u201d. L'opera mariana avr\u00e0 ha \u201cun sapore volutamente neozelandese, perch\u00e9 richiamer\u00e0 l'unit\u00e0 di tutti i popoli neozelandesi, chiamati a vivere la stessa fede, in virt\u00f9 del Sacramento del Battesimo\u201d. (IP)\n31 marzo - BELGIO Il messaggio di Pasqua del cardinale De Kesel: sfruttare isolamento per immergersi nella preghiera\nSfruttare l\u2019isolamento cui ci costringono le necessarie misure igienico-sanitarie adottate per contenere la pandemia da Coronavirus per \u201cimmergersi nella preghiera, ascoltare la Parola di Dio e agire come cristiani responsabili\u201d. Questo il cuore del messaggio per la Pasqua inviato ai fedeli dal cardinale Jozef De Kesel, arcivescovo metropolita di Malines-Bruxelles e\n[pubblicato sul sito della Conferenza episcopale del Belgio.](https://www.cathobel.be/2021/03/message-du-cardinal-de-kesel-paques-en-careme/) \u201cIl periodo quaresimale \u00e8 lungo, ma possiamo ancora portare la Buona Novella della Risurrezione di Cristo \u2013 ha scritto il porporato - le restrizioni che ci imponiamo e quelle che incontriamo involontariamente non sono necessariamente l\u00ec per mettere in discussione la nostra libert\u00e0. Al contrario. Possono dargli il suo vero significato. Questo \u00e8 il senso profondo della Quaresima: accogliere la nostra vulnerabilit\u00e0 e imparare a vivere con dei limiti\u201d. Il cardinale ha poi ripercorso l\u2019intero cammino quaresimale iniziato il Mercoled\u00ec delle Ceneri: \u201cLa Quaresima di quest'anno \u00e8 stata molto speciale. In realt\u00e0 \u00e8 iniziata molto prima... intorno alla Pasqua dell'anno scorso! Cos\u00ec \u00e8 diventata una Quaresima molto lunga, con ampie restrizioni che non abbiamo scelto. Questo \u00e8 anche il motivo per cui molti dei nostri contemporanei li hanno percepiti come un attacco alla loro libert\u00e0. Ma cos'\u00e8 la libert\u00e0? Se la pandemia ci ha insegnato qualcosa, \u00e8 che siamo esseri fragili e vulnerabili\u201d. Valutare la fecondit\u00e0 di una vita solo in base a quanto si riesca a fare quello che si vuole \u00e8 riduttivo, avverte il cardinale De Kesel: \u201cLa nostra libert\u00e0 non \u00e8 assoluta. Non c'\u00e8 vita veramente umana e fruttuosa se non riconosciamo la nostra fragilit\u00e0 e vulnerabilit\u00e0. \u00c8 spesso nell'incontro con persone con una disabilit\u00e0 che scopriamo cosa significa essere veramente umani. Dio stesso ha voluto condividere questa vulnerabilit\u00e0 con noi. \u00c8 diventato umano in questo modo e in nessun altro. Anche se il nostro cammino quaresimale si \u00e8 prolungato, la luce della Pasqua arriva comunque a illuminare la nostra vita\u201d. Il porporato ricorda poi quanto restrizioni forti come la mancanza dell\u2019Eucaristia ci facciano male come cristiani e come uomini: \u201cCi\u00f2 ci richiama al grande valore della preghiera. La preghiera a casa o in piccoli gruppi, e soprattutto la preghiera personale e l'ascolto orante della Parola di Dio, sono essenziali per la vita di un cristiano\u201d. L\u2019isolamento, poi, non deve diventare sinonimo di solitudine: \u201cLa pandemia \u00e8 una grande chiamata alla solidariet\u00e0 \u2013 ha detto - la solidariet\u00e0 non conosce limiti. \u00c8 proprio perch\u00e9 siamo limitati che i gesti di cura per gli altri, anche i pi\u00f9 piccoli, possono fare miracoli. La solidariet\u00e0, insieme alla preghiera, \u00e8 il cuore della nostra fede\u201d. \u201cNon c'\u00e8 vera umanit\u00e0, non c'\u00e8 autentica convivenza, senza il riconoscimento della nostra fragilit\u00e0 e dei nostri limiti. Non c'\u00e8 Pasqua senza Quaresima. Non c'\u00e8 Risurrezione senza la Croce. Ci\u00f2 che viviamo \u00e8 gi\u00e0 segnato dalla gioia pasquale\u201d, ha concluso il porporato facendo a tutta la comunit\u00e0 i migliori auguri di Buona Pasqua. (RB)\n31 marzo - ARGENTINA Bilancio 2020 colletta \u201cMas por menos\u201d: raccolti quasi 80 milioni di pesos\nAmmonta a circa 80 milioni di pesos (pari a 743mila euro) il bilancio della colletta 2020 \u201c\n[Mas por menos](https://aica.org/noticia-la-colecta-mas-por-menos-rinde-cuentas-casi-80-millones-de-pesos-recaudados)\u201d, ovvero \u201cDi pi\u00f9 per chi ha meno\u201d, organizzata in Argentina dalla Commissione episcopale per gli aiuti alle regioni bisognose. La 51.ma edizione dell\u2019iniziativa, a cadenza annuale, si \u00e8 svolta il 12 e 13 settembre solo tramite web, poich\u00e9 il lockdown imposto alla pandemia da Covid-19 non ha consentito altri tipi di raccolte. Il motto della colletta \u00e8 stato \u201cNessuno pu\u00f2 dare tutto, ma tutti possiamo dare qualcosa\u201d. Nello specifico, [informa una nota](https://aica.org/noticia-la-colecta-mas-por-menos-rinde-cuentas-casi-80-millones-de-pesos-recaudados), del totale di 79.859.545,08 pesos, una parte, pari a 43.087.649,15 pesos, \u00e8 stata raccolta dalle diocesi, mentre i rimanenti 36.771.895,93 pesos sono stati ottenuti attraverso donazioni fatte direttamente presso la sede della Conferenza episcopale argentina (Cea). Il bilancio \u00e8 positivo: rispetto al 2019, infatti, si registra una crescita del 21 per cento, nonch\u00e9 un aumento del 68 per cento per le donazioni fatte presso la Cea. La media nazionale pro capite \u00e8 stata di 1,99 pesos per ogni abitante. I fondi ottenuti sono stati, quindi, suddivisi gi\u00e0 a dicembre 2020 dalla Commissione episcopale organizzatrice della colletta stessa e 57.500.000 pesos sono andati alle 25 diocesi considerate pi\u00f9 bisognose, in ordine di priorit\u00e0: 2.400.000 pesos sono stati dati a Or\u00e1n, A\u00f1atuya, San Roque de Presidencia Roque S\u00e1enz Pe\u00f1a, Humahuaca e Formosa; 2.350.000 pesos sono stati destinati a Puerto Iguaz\u00fa, Cafayate, Gregorio de Laferrere, Ober\u00e1 e Goya; 2.2.300.000 pesos sono stati inviati a Santiago del Estero, Concepci\u00f3n, Jujuy, Santo Tom\u00e9 e Merlo-Moreno; 2.250.000 pesos a San Miguel, Quilmes, Esquel, San Carlos de Bariloche e Resistencia; e 2.200.000 pesos a De\u00e1n Funes, Cruz del Eje, Reconquista, Catamarca e La Rioja. Tali fondi, spiega la Commissione, sono destinati \u201cnon solo ad assistere le comunit\u00e0 colpite dalla pandemia, ma anche a rispondere a un'ampia variet\u00e0 di progetti come le mense per bambini e per gli indigenti, la costruzione e la riparazione di case, i programmi lavorativi, il sostegno a strutture di accoglienza per minori e per anziani, la costruzione e l\u2019allestimento di sale polivalenti, gli aiuti ai centri educativi e sanitari, ai laboratori di arti e mestieri e all\u2019opera di evangelizzazione\". Allo stesso modo, 7.908.000 pesos sono stati assegnati a 42 progetti di dieci diocesi \"prioritarie meno bisognose\" e 5.323.000 pesos a 47 progetti di diocesi \"ordinarie meno bisognose\". Ci sono state anche due sovvenzioni di emergenza offerte grazie ai fondi di riserva della colletta del 2019 (920.000 pesos) e tre sovvenzioni speciali straordinarie pari a 375.000 pesos. Questo porta il totale distribuito al 31 dicembre 2020 a 72.026.000 pesos. La parte restante verr\u00e0 accantonata per le emergenze improvvise, \u201csoprattutto tenendo conto della pandemia da Covid-19 che continua a colpire il mondo\u201d, spiegano ancora i vescovi argentini, che poi ringraziano \u201ctutti coloro che, in un modo o nell\u2019altro, da pi\u00f9 di 50 anni, rendono possibile la realizzazione di questa opera a favore del prossimo, soprattutto dei fratelli pi\u00f9 bisognosi\u201d. Dagli organizzatori, infine, l\u2019incoraggiamento ai fedeli a contribuire nell\u2019arco di tutto l\u2019anno alla Colletta \u201cMas por menos\u201d, poich\u00e9 le regioni pi\u00f9 bisognose vivono sempre in grande difficolt\u00e0. (IP)\n31 marzo - FILIPPINE 500 anni fa la prima Messa nell\u2019arcipelago. Monsignor Cantillas: oggi pi\u00f9 che mai serve decisione nell\u2019annunciare Cristo\nUna maggiore decisione nel portare avanti l\u2019annuncio di Cristo Risorto con la parola e con l\u2019esempio viene chiesta al popolo di Dio oggi pi\u00f9 che mai che \u201cil mondo e il male sono cos\u00ec decisi nell'allontanare noi e l'umanit\u00e0 da Dio\u201d. Cos\u00ec monsignor Prescioso Cantillas, vescovo di Maasin, nell\u2019omelia per la celebrazione dei 500 anni dalla prima Messa nell\u2019arcipelago filippino, che oggi come allora si \u00e8 svolta sull\u2019isola di Limasawa, nella provincia di Leyte meridionale. \u201cLa Chiesa che Ges\u00f9 ha istituito e noi che siamo suoi discepoli dobbiamo essere decisi nell'annunciare la presenza amorevole e salvifica di Dio oggi e fino alla fine dei tempi nei luoghi in cui viviamo e lavoriamo\u201d, ha ribadito il presule,\n[come riportato dal sito dell\u2019Episcopato locale.](https://cbcpnews.net/cbcpnews/philippines-fetes-500th-anniversary-of-first-recorded-mass/) La celebrazione ha coinciso con il lancio diocesano della commemorazione annuale dei 500 anni del cristianesimo nelle Filippine e l'apertura della Porta del Giubileo proprio nel Santuario della Santa Croce di Limasawa. Con l\u2019occasione, si \u00e8 svolta anche una processione fluviale dell'immagine pellegrina dello Sto. Ni\u00f1o de Cebu da Maasin a Limasawa. Il vescovo ha anche invitato i fedeli ad \u201capprofondire e intensificare\u201d la propria fede e il proprio amore per Ges\u00f9 nell'Eucaristia, poich\u00e9 ha lamentato \u201ci tradimenti da parte di molte persone, compresi noi stessi, del Signore Eucaristico in molte forme ed espressioni\u201d sono in agguato. Una forma di tradimento \u00e8, ad esempio, considerare \u201cnon essenziale andare a Messa per coloro che prendono le decisioni per la salute pubblica della societ\u00e0\u201d. \u201cLa diocesi di Maasin ha il privilegio di essere il luogo della prima Messa, perci\u00f2 dobbiamo essere noi fedeli a guidare gli altri ad essere un popolo eucaristico - ha continuato Monsignor Cantillas - ma a qualunque diocesi apparteniamo o di qualsiasi chiesa particolare facciamo parte, dovremmo essere un membro attivo nel far risplendere di pi\u00f9 l'Eucaristia\". Il Nunzio apostolico nelle Filippine, monsignor Charles John Brown, avrebbe dovuto originariamente presiedere la celebrazione commemorativa, ma le restrizioni di viaggio legate alla pandemia gli hanno impedito di partecipare all'evento. Nel suo messaggio, ha detto che l'occasione serve come un invito per la Chiesa filippina \u201cad andare avanti e diventare una comunit\u00e0 di autentici discepoli missionari. L'amore di Cristo reso presente in ogni celebrazione della Santa Messa ci spinge a proclamare il Vangelo che abbiamo ricevuto in tutto il mondo\u201d. \u201c\u00c8 in questa condivisione del dono della fede con gli altri che possiamo esprimere al meglio il nostro ringraziamento a Dio che ci ha amati attraverso suo figlio nostro Signore Ges\u00f9 Cristo che ha sofferto, \u00e8 morto ed \u00e8 risorto dai morti\u201d, ha concluso il Nunzio. (RB)\n31 marzo - MOZAMBICO Daesh prende il controllo della citt\u00e0 di Palma . Il racconto di un testimone ad ACS-UK\n\"Stiamo correndo, fuggendo, cercando di nasconderci sulla spiaggia. Stanno sparando ovunque. Che sia fatta la volont\u00e0 di Dio, qui a Palma... Le case sono state abbandonate\". Questa la testimonianza anonima, inviata da un uomo ad Aiuto alla Chiesa che Soffre Regno Unito, durante l\u2019attacco di Daesh alla citt\u00e0 portuale di Palma, nella regione di Cabo Delgado, il 29 marzo. Secondo quanto riferito da Omar Saranga, portavoce del Ministero della Difesa del Paese, l\u2019attacco avrebbe causato la \u201cmorte di decine di persone inermi\u201d - Amaq, agenzia di stampa affiliata a Daesh, parla dell\u2019uccisione di 55 persone -, nonch\u00e9 portato Daesh ad annunciare su Telegram di aver preso la citt\u00e0 strategica di Palma. Padre Edegard Silva, missionario brasiliano a Pemba, la cui parrocchia, il Sacro Cuore di Ges\u00f9, nel distretto di Muidumbe, \u00e8 stata scena di uno degli attacchi pi\u00f9 violenti dello scorso anno, ha riferito ad ACS Regno Unito che la gente \"se lo aspettava gi\u00e0, perch\u00e9 nelle ultime due settimane questi malfattori e insorti avevano compiuto una serie di attacchi nella regione di Nangade, e quasi tutte le comunit\u00e0 vicine a Palma erano gi\u00e0 state attaccate\". Il sacerdote ha raccontato come molte famiglie di catechisti di Palma siano riuscite a fuggire sulle montagne e come quindi sia ora molto difficile comunicare con loro, essendo il segnale debole e i cellulari scarichi. All'inizio di questo mese, ACS Regno Unito ha stanziato per il Mozambico un aiuto di emergenza di 160.000 euro, distribuendo fagioli, farina, olio da cucina e altri generi alimentari agli sfollati. L'ente di beneficenza ha anche finanziato la consulenza per i traumi e la formazione del clero. L'insurrezione, nel Paese, \u00e8 iniziata nell'ottobre 2017 e ha causato la morte di pi\u00f9 di 2.000 persone, lasciandone 670.000 senza tetto. (AP)\n31 marzo - SUD SUDAN #coronavirus. Appello vescovi alle istituzioni: per Pasqua, revocare divieto di culto pubblico\nAlmeno durante la Settimana Santa, i cattolici del Sud Sudan possano tornare a vivere le celebrazioni in presenza:\n[lo chiede l\u2019Arcivescovo di Juba](https://www.aciafrica.org/news/3155/catholic-leaders-in-south-sudan-want-ban-on-public-worship-lifted-during-easter), Monsignor Stephen Ameyu Martin Mulla, rivolgendosi alle autorit\u00e0 statali. In vista della Solennit\u00e0 della Resurrezione del Signore, che quest\u2019anno si celebra domenica 4 aprile, il presule lancia un appello affinch\u00e9 i fedeli possano tornare in chiesa, naturalmente sempre rispettando le normative sul distanziamento sociale, l\u2019igienizzazione delle mani, la sanificazione dei luoghi di culto e l\u2019obbligo di indossare la mascherina. \u201cAbbiamo presentato la nostra richiesta al vicepresidente Hussein Abdelbaggi \u2013 sottolinea l\u2019Arcivescovo di Juba \u2013 Speriamo che ci ascolti\u201d. Abdelbaggi, infatti, ha anche l\u2019incarico di presiedere la task force nazionale anti-Covid. \u201cIn questo modo, almeno potremo celebrare la Pasqua in presenza, anche se con pochi fedeli\u201d, ha aggiunto il presule, ricordando che \u201cle chiese cattoliche del Paese si sono gi\u00e0 ben organizzate per contrastare i contagi, creando delle apposite unit\u00e0 operative di riferimento e contribuendo, cos\u00ec, a mitigare gli effetti della pandemia nel corso del tempo\u201d. \u201cSappiamo bene che il Covid-19 \u00e8 una minaccia per tutti e che nessuno di noi ne \u00e8 immune \u2013 ha aggiunto Monsignor Ameyu \u2013 Noi che viviamo nella capitale, in particolare, siamo testimoni diretti di questa malattia\u201d. Di qui, l\u2019appello a tutti i fedeli a rispettare le indicazioni igienico-sanitarie previste: \u201cIl coronavirus \u00e8 una vera malattia che uccide e che \u00e8 meglio prevenire, piuttosto che curare \u2013 ha concluso l\u2019Arcivescovo di Juba \u2013 E la prevenzione migliore sono il distanziamento sociale, le mascherine e l\u2019igienizzazione delle mani\u201d. Un ulteriore appello \u00e8 stato rivolto ai giovani affinch\u00e9 non sottovalutino la pandemia, pensando di \u201cavere un sistema immunitario resistente\u201d, ma si prendano cura \u201cdi se stessi\u201d e, di conseguenza, della salute del prossimo. Da ricordare che, fino ad oggi, nel pi\u00f9 giovane Paese africano, divenuto indipendente nel 2011, il coronavirus ha provocato 10.119 contagi e oltre 100 decessi. (IP)\n31 marzo - COLOMBIA Settimana Santa. Monsignor Urbina Ortega: \u201cOggi pi\u00f9 che mai \u00e8 necessaria la speranza\u201d\nMonsignor \u00d3scar Urbina Ortega, arcivescovo di Villavicencio e presidente della Conferenza episcopale colombiana, in un\u2019intervista rilasciata nei giorni scorsi al quotidiano El Nuevo Siglo, e pubblicata ieri sulla pagina web dell\u2019Episcopato, analizzando la situazione nel Paese ad un anno dalla pandemia, ha spiegato come si svolger\u00e0 la Settimana Santa 2021 e le norme di sicurezza che verranno adottate nelle chiese per impedire la diffusione della pandemia tra i fedeli. Il presule ha ricordato come la Chiesa abbia rispettato le indicazioni ricevute dalla Santa Sede e abbia \u201capplicato rigorosamente le misure di biosicurezza emanate dagli enti governativi\u201d: il distanziamento tra le persone, l'uso delle mascherine durante la cerimonia, la disinfezione delle mani all'ingresso dell\u2019edificio e il divieto di processioni e di raduni al di fuori delle chiese. \u201cTutte le celebrazioni della Settimana Santa nutrono la nostra speranza\u201d, in questo tempo di pandemia, ha affermato monsignor Urbina Ortega, sottolineando come \u201c oggi pi\u00f9 che mai sia necessaria la speranza\u201d. \u00c8 la speranza infatti \u201cla forza che permette di vivere momenti difficili come quelli che stiamo condividendo\u201d, permette di \u201cavvicinarci a coloro che soffrono e accompagnarli nella loro tristezza e sconforto, per aiutarli a trovare il significato della croce nel piano di Dio\u201d. \u201cLa Pasqua \u2013 ha continuato - ci trasforma in persone nuove, che cercano il Signore, presente in tutti i nostri fratelli e sorelle che accogliamo, accompagniamo, ascoltiamo, correggiamo e perdoniamo\u201d e \u201c la fraternit\u00e0 che nasce dall'Eucaristia, che \u00e8 la sintesi del mistero della Pasqua, \u00e8 il modo pi\u00f9 sicuro per trasformare la nostra societ\u00e0 violenta, ineguale e ingiusta\u201d a tutti i livelli, \u201caffinch\u00e9 diventi uno spazio accogliente e fraterno dove tutti possano vivere in pace\u201d. Se da una parte, il governo, trovandosi ad affrontare, con la pandemia, qualcosa di totalmente nuovo, ha mostrato tutti i suoi limiti \u201ceconomici, politici, ideologici e storici\u201d, portando alla luce altri tipi di pandemie, come quella della corruzione; dall\u2019altra, i cittadini e le istituzioni, in questo tempo di grande sofferenza, hanno potuto mostrare la loro solidariet\u00e0 e la loro grande generosit\u00e0 nei confronti del prossimo. \u201cAbbiamo imparato ad essere famiglia, tutti noi, indipendentemente dal nostro credo, dalla nostra formazione accademica, dalla nostra cultura e dalla nostra classe sociale\u201d ha detto il presule, e la casa e la famiglia hanno di nuovo occupato un posto centrale nella nostra vita. \u201cAbbiamo imparato a tutti i livelli, familiare, sociale, politico, religioso, - ha continuato - che dobbiamo tornare a ci\u00f2 che \u00e8 fondamentale\u201d e che al centro di tutto c\u2019\u00e8 la persona umana. L\u2019arcivescovo di Villavicencio ha parlato inoltre di una riscoperta e di un risveglio della fede in molte persone e famiglie, che quest\u2019anno si sono organizzate per recitare il Santo Rosario o la Coroncina della Misericordia un giorno alla settimana o tutti. Infine, il presidente dell\u2019Episcopato si \u00e8 augurato che nel Paese la distribuzione dei vaccini avvenga il pi\u00f9 celermente possibile e ha invitato i cittadini a non avere paura di vaccinarsi, essendo questo l\u2019unico modo per proteggersi. Ha concluso poi la sua intervista, ringraziando tutti i medici e gli operatori sanitari, che con grande sacrificio si prendono cura dei malati, come lui stesso ha potuto sperimentare in prima persona, e ha ricordato ai colombiani l\u2019importanza di prendersi cura della propria vita, avendo questa cura \u201cripercussioni nella vita di tutti, in famiglia, a lavoro, nel quartiere e nella comunit\u00e0 ecclesiale. (AP)\n31 marzo - REGNO UNITO Messa del Crisma. Cardinale Nichols: ringraziamo il Signore di vivere la Settimana Santa in presenza\nHa iniziato la sua omelia per la Messa del Crisma ringraziando Dio perch\u00e9 le celebrazioni della Settimana Santa quest\u2019anno possono svolgersi in presenza \u2013 sebbene con i fedeli protetti e socialmente distanti - il cardinale Vincent Nichols, presidente della Conferenza episcopale di Inghilterra e Galles che ha celebrato nella cattedrale di Westminster ricordando le celebrazioni dello scorso anno, con le chiese vuote a causa della pandemia. \u201cLe parole e le azioni di questa Messa del Crisma sono piene di gioia. Traboccano di una fiducia che ha la sua origine nella fede \u2013 ha continuato il porporato,\n[la cui omelia \u00e8 stata pubblicata sul sito dell\u2019Episcopato](https://www.cbcew.org.uk/cardinal-we-thank-god-that-our-celebration-of-holy-week-is-not-a-repeat-of-last-years/) \u2013 \u2018mi \u00e8 stato dato lo spirito del Signore\u2019; una fiducia forte nella speranza \u2018\u00e8 lui che viene; tutti lo vedranno, anche quelli che lo hanno trafitto\u2019; una fiducia che si esprime nel servizio \u2018per fasciare i cuori infranti\u2019, \u2018per proclamare la libert\u00e0 ai prigionieri\u2019, \u2018per consolare tutti quelli che piangono\u2019\u201d. \u201cIl segno distintivo di questa fiducia \u00e8 l'unzione con gli oli sacri, nel nostro battesimo, nella nostra cresima e, con un'attenzione speciale oggi, nell'unzione degli ordini sacri. Attraverso queste unzioni siamo segnati, chiamati a una nuova vita mentre ci identifichiamo con Ges\u00f9, il Cristo, l'Unto \u2013 ha detto - ringraziamo Dio che la nostra celebrazione della Settimana Santa quest'anno non \u00e8 una ripetizione di quella dell'anno scorso. Ringrazio tutti voi che siete venuti oggi in cattedrale e saluto tutti coloro che stanno partecipando al live-streaming. E il mio saluto speciale \u00e8 per i nostri sacerdoti, poich\u00e9 oggi rinnoviamo le promesse e la dedizione della nostra ordinazione\u201d. \u201cQuesto \u00e8 stato un periodo cos\u00ec strano: estenuante, impegnativo, difficile, un periodo di tanto isolamento e solitudine, di tristezza e morte, e tuttavia di creativit\u00e0 e generosit\u00e0 splendente. Durante quest'ultimo anno abbiamo imparato un modo diverso di vivere, diversi modelli di cura per gli altri e per noi stessi \u2013 ha detto ancora - \u00e8 un periodo in cui abbiamo dovuto riconoscere e vivere con vulnerabilit\u00e0 profondamente radicate e abbracciare nuovi modi di raggiungere, nuovi modi di stare insieme, di sostenersi a vicenda e di adempiere ai nostri compiti. Questo, lo so, \u00e8 vero per noi sacerdoti e ringrazio ogni singolo sacerdote per la sua fedelt\u00e0, la sua resilienza e la sua leadership\u201d. Poi, parole di conforto, incoraggiamento e ringraziamenti anche per i fedeli: \u201cIn questa Settimana Santa i miei pensieri prendono forma intorno alle parole di Papa Leone Magno che ci invita a fissare gli occhi del nostro cuore su Ges\u00f9 crocifisso, riconoscendo in lui la nostra stessa umanit\u00e0. Oggi, con gli occhi del nostro cuore, vediamo in Ges\u00f9 colui che \u00e8 unto dal Padre, riempito di Spirito Santo per la sua missione, e che tuttavia \u00e8 chiamato a compiere la sua missione\u201d. \u201cIn tutto questo ci riconosciamo. Anche noi adempiamo l'unzione che abbiamo ricevuto solo attraverso la grazia che ci \u00e8 stata data, attraverso l'aiuto che riceviamo, attraverso la cooperazione e la solidariet\u00e0 che abbiamo tra di noi \u2013 ha spiegato - come il nostro Maestro, realizziamo la nostra chiamata in modo pi\u00f9 eloquente quando riconosciamo e accettiamo le nostre debolezze. San Paolo ci dice categoricamente che la sua pi\u00f9 grande forza sta nella sua debolezza\u201d. Mai come in questo anno di pandemia, l\u2019essere umano \u00e8 venuto a contatto con la propria debolezza: \u201cI momenti in cui ci siamo sentiti pi\u00f9 isolati ci hanno aperto una maggiore vicinanza al Signore; quando ci siamo sentiti gi\u00f9 e inutili abbiamo imparato ad apprezzare tutto ci\u00f2 che ci viene dato; il nostro senso di essere sommersi da infiniti doveri ci ha portato ad affidarci prontamente e con gratitudine agli altri\u201d. In ogni nostro momento di sfida, smarrimento o confusione, quindi, siamo chiamati a rivestire Cristo: \u201cDobbiamo rivestirci di Cristo ogni volta che intraprendiamo un atto di ministero, perch\u00e9 \u00e8 la sua opera; ogni volta che parliamo, perch\u00e9 le nostre parole portano l'impatto della nostra unzione; ogni volta che siamo chiamati a giudicare, perch\u00e9 la nostra giustizia deve essere generosa come la sua. Dobbiamo rivestirci della sua umilt\u00e0, della sua compassione e della sua fedelt\u00e0\u201d. \u201cAllora ricordiamo che tutto ci\u00f2 che ci viene tolto lascia pi\u00f9 spazio al Signore per entrare nelle nostre anime con la sua dolce consolazione. Con gli occhi del cuore fissi su Cristo, oggi noi sacerdoti rinnoviamo le promesse della nostra ordinazione. Che gioia \u00e8 farlo! Ci rallegriamo nel sapere che la vita e il futuro della Chiesa sono nelle sue mani e non nelle nostre. Gli offriamo le nostre mani per i suoi scopi, non per i nostri; sappiamo che la vitalit\u00e0 della Chiesa \u00e8 il suo progetto e che egli vive e respira in tutti i fedeli\u201d, ha concluso il cardinale Nichols. (RB)\n31 marzo - ITALIA - Il giorno di Pasqua raccontato attraverso l'arte nel libro di Fran\u00e7ois Boespflug - FOTO\nUna cronaca per immagini del giorno che ha cambiato le sorti dell\u2019umanit\u00e0: la domenica della Resurrezione di Cristo. A ripercorrerla attraverso una selezione di circa settanta opere d\u2019arte di ogni tempo e luogo \u00e8 il volume \u201cIl giorno di Pasqua nell\u2019arte\u201d scritto dal teologo e storico delle religioni Fran\u00e7ois Boespflug e edito da Jaca Book. Cinque fasi principali, dall\u2019alba al tramonto, scandiscono 24 ore memorabili: l\u2019autore le ripercorre attraverso un attento studio dei racconti dei quattro Vangeli e ricorrendo al linguaggio immediato della pittura. La giornata si apre con la scoperta della tomba vuota, la mattina presto, da parte delle donne e di Maria Maddalena, recatesi con gli aromi per onorare il defunto: incontrano uno o pi\u00f9 angeli, portatori di un annuncio sconvolgente. A rappresentare magistralmente gli occhi increduli, ancora gonfi di lacrime, delle donne alla tomba nel 1890 \u00e8 il pennello di William Adolphe Bougueraeau. Composto e pacato lo stupore delle mirofore nella tela datata 1815 di Peter Von Cornelius della Neue Pinakothek di Monaco di Baviera. Successivamente \u00e8 il Risorto stesso ad apparire ad alcune donne, o secondo altri racconti solo a Maria Maddalena che, riconosciutolo, tenta di abbracciarlo, fermata nel suo slancio dal celebre \u2018Noli me tangere\u2019. La scena \u00e8 inserita da Jan Brughel il Giovane nel 1630 all\u2019interno di un giardino brulicante di ortraggi di ogni genere. Segue la corsa della donna ad annunciare la notizia agli apostoli, con Pietro e Giovanni che decidono di andare a verificare e scoprono il sepolcro vuoto. Vibrante di emozione \u00e8 l\u2019olio di Eug\u00e8ne Burnand: lo sguardo dei due uomini rivela incredulit\u00e0, speranza, impazienza di toccare con mano quanto ascoltato. L\u2019esperienza eccezionale dei discepoli di Emmaus \u00e8 il quarto incontro illustrato dai mosaici realizzati nel VI secolo a Sant\u2019Apollinare Nuovo a Ravenna. I due lungo la strada conversavano di tutti gli incredibili eventi delle ultime ore e si ritrovano, senza riconoscerlo in un primo momento, a parlare e cenare proprio con Lui: il Risorto. A concludere la lunga e movimentata giornata \u00e8 l\u2019apparizione del Signore, a tarda notte, agli Undici Apostoli chiusi per paura nel Cenacolo. La reclusione di questi ultimi, caratterizzata da paura, tristezza e sconvolgimento, \u00e8 dipinta dal contemporaneo russo Andre\u00ef Nikola\u00efevitch Mironov. Mentre una miniatura di un codice del 1476, conservato alla Biblioteca Reale di Torino, offre una visione luminosa di Ges\u00f9 che si mostra ai suoi amici. La narrazione scritta nel libro \u00e8 resa pi\u00f9 efficace da immagini ricche di fascino che consentono di far rivivere il fluire di sentimenti nelle ore di quella giornata cruciale: dalla disperazione al dubbio, dalll'incredulit\u00e0 alla gioia incontenibile per la vittoria di Cristo sulla morte. (PO)\n31 marzo - REPUBBLICA CECA Progetto on line Liturgia delle Ore. Al via nuova app con il breviario domenicano\nC\u2019\u00e8 una novit\u00e0 nel campo della preghiera on line grazie al progetto web Liturgia delle Ore breviar.cz: il Breviario Domenicano sar\u00e0 finalmente disponibile per dispositivi mobili con Apple iOS e Google Android. Le applicazioni sono gratuite e disponibili su AppStore e Google Play,\n[come ricorda il sito della Conferenza episcopale ceca.](https://www.cirkev.cz/cs/aktuality/210329dominikansky-breviar-take-pro-ios) L'applicazione per iOS (cio\u00e8 per iPhone e iPad, versione 1.6) apporta molti miglioramenti dopo pi\u00f9 di due anni dagli ultimi aggiornamenti. \u00c8 dunque disponibile il testo completo del Breviario domenicano; un calendario e testi propri per i Carmelitani scalzi. Le app sono disponibili sul sito [http://breviar.cz](http://breviar.cz/). I testi completi della Preghiera quotidiana della Chiesa si possono trovare in ceco e nella propria lingua, cio\u00e8 calendari e testi propri per 5 famiglie religiose - premostratense, cappuccini, salesiani, francescani, carmelitani scalzi - e anche il Breviario domenicano con inni e salmi nella traduzione di Ren\u010d. (RB)\n31 marzo - EUROPA Cec e Comece: Pasqua di speranza in tempo di pandemia da Covid-19\n\u00c8 la speranza il tema centrale del messaggio diffuso dalla Conferenza delle Chiese europee (Cec) insieme alla Commissione delle Conferenze episcopali della Comunit\u00e0 europea (Comece) in vista della Pasqua, che quest\u2019anno si celebra domenica prossima, 4 aprile. \u201cLa pura speranza nella Resurrezione di Cristo in tempo di pandemia da Covid-19\u201d \u00e8 dunque la virt\u00f9 teologale richiamata nel documento, rivolto soprattutto ai pi\u00f9 poveri ed i pi\u00f9 vulnerabili e firmato dei presidenti dei due organismi, rispettivamente il Reverendo Christian Krieger e il Cardinale Jean-Claude Hollerich. \u201cLa Pasqua ci ricorda il passaggio del popolo eletto di Dio dalla schiavit\u00f9, dall'oppressione e dalla disperazione in Egitto, alla liberazione, alla gioia e alla speranza nella terra promessa \u2013 si legge nel messaggio \u2013 Questa Solennit\u00e0 celebra il passaggio di Cristo dal rifiuto, dall'abbandono dei suoi discepoli pi\u00f9 vicini, dall'umiliazione, dalla passione e morte nel Venerd\u00ec Santo, alla vita, alla gioia e alla vittoria nella Domenica di Pasqua\u201d. Tale percorso \u201cdalla disperazione alla gioia, dalla morte alla vita\u201d, proseguono Cec e Comece, comporta \u201cl'attraversamento di avversit\u00e0, dubbi, contrattempi, sofferenza e agonia\u201d. Una condizione simile a quella vissuta dal mondo a causa della pandemia: \u201cVivere in lockdown per un anno \u2013 sottolinea infatti il messaggio congiunto - sperimentare la malattia e la preoccupazione, essere testimoni di lutti e perdite aggiunge un nuovo significato alla Resurrezione in questa Pasqua\u201d. I cristiani d\u2019Europa, evidenziano ancora i due organismi, stanno passando ora, anche grazie alle campagne di vaccinazione, \u201cdall'isolamento, dalla perdita e dall'ansia alla guarigione, al recupero e a una vita rinnovata, dove \u2018la morte \u00e8 inghiottita nella vittoria\u2019\u201d (1 Corinzi 15:54). Ma questo \u201cdono di nuova vita e la possibilit\u00e0 di riceverla e viverla - mette in guardia il messaggio - devono modificare radicalmente l\u2019atteggiamento che si ha nei confronti di tutte le realt\u00e0 del mondo, comprese la malattia e la morte\u201d. Grazie alla Resurrezione, infatti, \u201cil male e la morte fisica non hanno pi\u00f9 l\u2019ultima parola, perch\u00e9 la nostra vita in Cristo \u00e8 ricca di speranza e di gioia eterna\u201d. La nota congiunta si conclude con un auspicio: \u201cChe la speranza del Risorto ci sostenga in tempo di pandemia da Covid-19\u201d. (IP)\n31 marzo - LIBANO Cresce la povert\u00e0, la Catholic Near East Welfare Association distribuir\u00e0 beni alimentari a Beirut, ma il Paese \u00e8 al collasso\nIn Libano aiuti agli indigenti dalla Catholic Near East Welfare Association. All\u2019ufficio regionale di Beirut sono arrivati 460mila dollari per assicurare cibo a 7.050 famiglie bisognose. Sono sempre di pi\u00f9 le persone che vivono nella povert\u00e0, riferisce abouna.org, e la CNEWA, grazie alla collaborazione di 12 partner, avvier\u00e0 da aprile, e fino a luglio, un programma di distribuzione alimentare. \u201cLa situazione \u00e8 molto pesante, moralmente, psicologicamente, finanziariamente e socialmente - dice Michel Constantin, direttore regionale della CNEWA -. In questi tempi difficili, la presenza e il ruolo della CNEWA sono cruciali per la Chiesa e per il popolo libanese. Dobbiamo agire rapidamente, per rispondere a tutte le catastrofi e sofferenze in aumento\u201d. La CNEWA ricorda che nelle ultime settimane, in tutto il Paese, sono scoppiate proteste perch\u00e8 le autorit\u00e0 politiche sembrano bloccate nei loro sforzi per formare un governo e la valuta del Libano continua a scendere. I leader della Chiesa cattolica, tra cui il patriarca maronita Bechara Boutros Rai e i vescovi greco-cattolici melchiti, guidati dal patriarca Youssef Absi, hanno invitato le autorit\u00e0 politiche ad assumersi le loro responsabilit\u00e0 e ad agire rapidamente per la formazione di un governo. Entrambi i patriarchi hanno anche chiesto al governo libanese di riaffermare la posizione neutrale del Libano nella politica estera, in particolare nei conflitti geopolitici del Medio Oriente, e hanno evidenziato la difficile situazione in cui si trova il popolo libanese. Il 50% della popolazione vive al di sotto del livello di povert\u00e0, la valuta libanese ha perso circa l\u201985% del suo valore sul mercato internazionale, lasciando il Paese, che dipende molto dalle importazioni, in una situazione precaria e vulnerabile, il tasso di disoccupazione \u00e8 al 40%, quasi quadruplicato dal 2019, e tanti giovani professionisti stanno emigrando. \u201cIl Libano sta attualmente perdendo i suoi giovani e le sue risorse umane istruite e ben qualificate - ha spiegato Michel Constantin -. Medici, personale sanitario, insegnanti, economisti e altri professionisti lasciano il Paese in cerca di un futuro migliore all\u2019estero. Le attuali crisi finanziaria e monetaria stanno mettendo a dura prova ospedali, scuole, universit\u00e0, incluse le opere gestite dalla Chiesa cattolica e dalle comunit\u00e0 religiose\u201d. Per il direttore regionale della CNEWA, \u201cse continua cos\u00ec, il Libano, che una volta era un Paese con un messaggio di libert\u00e0 e pluralismo (\u2026) rischia di collassare, perdere tutte le sue risorse umane e un patrimonio consolidato e diventare un piccolo Paese povero con una popolazione anziana\u201d. \u00c8 il momento di aiutare la Chiesa a elaborare strategie reali e concrete per preservare la sua lunga eredit\u00e0 - ha concluso Michel Costantin - comprese scuole, ospedali, istituzioni sociali e, soprattutto, la sua gente\u201d. (TC)\n31 marzo - BRASILE 12-16 aprile, 58.ma Assemblea generale vescovi per la prima volta on line\nPer la prima volta nella storia, l\u2019Assemblea generale della Conferenza episcopale brasiliana (Cnbb) si terr\u00e0 on line, in modalit\u00e0 virtuale: lo rende noto\n[il sito web dei vescovi](https://www.cnbb.org.br/monjas-carmelitas-rezam-pela-58a-assembleia-geral-da-conferencia-nacional-dos-bispos-do-brasil/), specificando che l\u2019incontro si terr\u00e0 dal 12 al 16 aprile e sottolineando che l\u2019attuale contesto creato dalla pandemia da Covid-19 non permette ancora riunioni in presenza. Il Brasile, infatti, \u00e8 tra i Paesi pi\u00f9 colpiti al mondo dall\u2019emergenza sanitaria che, ad oggi, ha provocato oltre 12milioni di contagi e quasi 320mila decessi. La prossima Assemblea generale episcopale sar\u00e0 la 58.ma e seguir\u00e0 la 57.ma svoltasi a maggio del 2019; quella programmata per il 2020, infatti, non si \u00e8 tenuta sempre a causa della pandemia. In collegamento sono previsti 309 arcivescovi e vescovi, oltre a 165 presuli emeriti, che sono stati invitati a partecipare ai lavori. Il tema centrale della Plenaria sar\u00e0 \"Il pilastro della Parola di Dio \u2013 L\u2019animazione biblica della Pastorale\", proposto dagli Orientamenti generali dell'azione evangelizzatrice della Chiesa in Brasile per il quinquennio 2019-2023. Quest\u2019anno, in particolare, si rifletter\u00e0 sull\u2019animazione biblica della vita e della Pastorale nelle comunit\u00e0 ecclesiali missionarie. Ma in agenda sono presenti anche altri argomenti: l\u2019analisi dei tempi attuali nel contesto della pandemia; la riflessione sugli Anni indetti da Papa Francesco per [San Giuseppe](https://www.vaticannews.va/it/papa/news/2020-12/papa-francesco-lettera-patris-corde-san-giuseppe.html), in occasione del 150.mo anniversario della sua proclamazione a Patrono della Chiesa universale, e per la [Famiglia-Amoris Laetitia,](http://www.laityfamilylife.va/content/laityfamilylife/it/amoris-laetitia.html) a cinque anni dalla pubblicazione dell\u2019omonima Esortazione apostolica sull\u2019amore nella famiglia. Entrambi gli Anni sono gi\u00e0 in corso: il primo, fino all\u20198 dicembre 2021 ed il secondo fino al 26 giugno 2022, giorno in cui si concluder\u00e0, a Roma, il decimo Incontro mondiale delle famiglie. I vescovi brasiliani, inoltre, hanno in programma di tenere, nel 2023, un Anno Vocazionale a livello nazionale. La 58.ma Plenaria prevede, inoltre, l\u2019analisi del Fondo nazionale di solidariet\u00e0 e l\u2019intervento on line del nuovo Nunzio apostolico nel Paese, l'Arcivescovo Giambattista Diquattro che per la prima volta parteciper\u00e0 ai lavori. Nel dettaglio, il calendario della prossima Assemblea generale prevede sessioni di lavoro quotidiane dalle 8.00 alle 12.00 e dalle 14.00 alle 17.00. Il 15 aprile, inoltre, al mattino, \u00e8 previsto un ritiro spirituale guidato dall'Arcivescovo di Boston, il Cardinale Se\u00e1n Patrick O'Malley, mentre ogni giorno alle ore 13.00 \u00e8 in programma una conferenza stampa di aggiornamento. Intanto, i vescovi esortano i fedeli a promuovere, sempre nel rispetto delle normative anti-Covid, momenti di preghiera per la riuscita della Plenaria. Le orazioni potranno essere condivise anche sui social media con l\u2019apposito hashtag #58thAGCNBB. E tra le prime persone a rispondere a questo invito ci sono le Suore Carmelitane del Brasile: le religiose dei monasteri di Cachoeiro do Itapemerim e di S\u00e3o Jos\u00e9 de S\u00e3o Lu\u00eds, infatti, stanno gi\u00e0 pregando per i vescovi. (IP)\n31 marzo - REGNO UNITO Migranti. Monsignor McAleenan: approccio all\u2019asilo si concentri sulla dignit\u00e0 umana\nDovrebbe concentrarsi sulla \u201cdignit\u00e0 umana di coloro che cercano rifugio\u201d, mettere \u201cle persone e le famiglie al centro\u201d e riconoscere i \u201cdiversi e complessi fattori che modellano i viaggi dei rifugiati\u201d, un nuovo possibile approccio normativo per la richiesta d\u2019 asilo secondo monsignor Paul Mc Aleenan, vescovo responsabile di Migranti e rifugiati per la Conferenza episcopale di Inghilterra e Galles, che\n[attraverso il sito dell\u2019Episcopato](https://www.cbcew.org.uk/approach-to-asylum-should-focus-on-innate-human-dignity-of-everyone-who-seeks-sanctuary-in-the-uk/) esprime la posizione della Chiesa sul dibattito in merito che sta animando il Regno Unito. Il ministro dell'Interno britannico, infatti, ha annunciato quella che \u00e8 stata descritta come \"la revisione pi\u00f9 significativa del nostro sistema di asilo da decenni\". Facendo eco all'appello di Papa Francesco ad accogliere, promuovere, proteggere e integrare i rifugiati, il vescovo ha dichiarato: \"L'assistenza che forniamo alle nostre sorelle e ai nostri fratelli che fuggono dalla guerra, dalla povert\u00e0 o dalla persecuzione \u00e8 una prova fondamentale della nostra societ\u00e0. Un approccio giusto dovrebbe avere al suo centro le persone e le famiglie, rispettando le circostanze uniche e l'innata dignit\u00e0 umana di tutti coloro che cercano rifugio qui\u201d. \u201cAffrontare i mali del traffico di esseri umani, aprire percorsi pi\u00f9 sicuri per il reinsediamento e trattare con equit\u00e0 e umanit\u00e0 coloro che sono arrivati con altri mezzi, non sono sforzi che si escludono a vicenda \u2013 ha concluso il presule - dobbiamo riconoscere i diversi e complessi fattori che modellano i viaggi dei rifugiati e accogliere tutti coloro che hanno bisogno della nostra protezione\u201d. (RB)\n31 marzo - VIETNAM Diocesi di Bui Chu: oltre 14.000 giovani alla Giornata della Giovent\u00f9 nella Domenica delle Palme\nOltre 14.000 i giovani presenti alla Giornata della Giovent\u00f9 \u2013 si legge su UCA News -, organizzata dalla diocesi di Bui Chu, nel nord del Vietnam, il 28 marzo, Domenica delle Palme, per celebrare l\u2019importanza dell\u2019amore familiare. Nonostante la pioggia e il vento, gruppi di ragazzi di tutte le parrocchie della diocesi si sono riversati con gioia ed entusiasmo nel Santuario del Sacro Cuore di Daidong. La Giornata \u00e8 stata aperta, alle 8 del mattino, da padre Micae Pham Van Tuong, cappellano della giovent\u00f9 diocesana, il quale ha spiegato il significato della Giornata ai presenti, e da padre Martino Nguyen Dai Loc, che invece ha parlato del tema dell'evento, \u201cAccendete l'amore familiare\", scelto per aumentare nei giovani la consapevolezza circa l\u2019importanza della famiglia e il suo valore nella loro vita. Monsignor Thomas Vu Dinh Hieu, vescovo di Bui Chu, ha presieduto la solenne celebrazione liturgica della Domenica delle Palme. Nella sua omelia, il presule ha esortato i giovani a lasciarsi sommergere e a sentire l'amore di Dio per ciascuno di noi. Ges\u00f9 Cristo \u00e8 sceso tra gli uomini e ha redento l'umanit\u00e0 con la propria morte sulla croce, ha spiegato monsignor Vu Dinh Hieu, e i giovani sono chiamati a imitare il popolo di Gerusalemme e ad accogliere il Signore, ad affidarsi a Dio e a costruire la loro famiglia con cura e amore.(AP)\n31 marzo - SIERRA LEONE Caritas in aiuto delle vittime di un incendio alla periferia di Free Town\nSono 7mila gli sfollati e 400 i feriti in seguito ad un devastante incendio scoppiato il 25 marzo a Freetown, in Sierra Leone. Le fiamme sono divampate a Susan\u2019s Bay, una sorta di \u201cbaraccopoli\u201d sorta alla periferia della capitale e costruita con lamiere e materiale di recupero. Circa 11mila le persone che, nel corso degli anni, vi hanno trovato riparo, formando una grande comunit\u00e0, principalmente dedita al commercio informale e alla pesca. Grazie alla sua posizione, infatti, Susan\u2019s bay \u00e8 l\u2019approdo di centinaia di canoe che ogni giorno scaricano merci provenienti dall\u2019entroterra, tra cui carbone o ortaggi, destinate ai mercati centrali. Ora, in aiuto degli sfollati, \u00e8 scesa in campo la Caritas diocesana che ha avviato un programma di emergenza strutturato nell\u2019arco di 21 giorni. Nel frattempo, il maltempo si \u00e8 abbattuto sulla citt\u00e0, portando forti piogge che, se da una parte hanno contribuito allo spegnimento del rogo, dall\u2019altra hanno aggravato le condizioni delle persone rimaste prive di qualsiasi genere di riparo. \u201cLa situazione \u00e8 molto difficile \u2013\n[spiega Ishmeal Charles](https://www.aciafrica.org/news/3148/caritas-freetown-leads-21-day-feeding-program-for-thousands-of-sierra-leones-fire-victims), responsabile dei programmi della Caritas Freetown \u2013 Finora, abbiamo fornito una media di 3mila pasti al giorno alla popolazione bisognosa e continueremo a farlo per 21 giorni\u201d. Per portare avanti gli aiuti, sono stati istituiti 7 punti di ristoro e coordinamento: qui, i volontari dell\u2019organismo caritativo forniscono agli sfollati cibo, stoviglie, acqua potabile, coperte e indumenti di prima necessit\u00e0. Istituita nel 1981 dalla Conferenza episcopale della Sierra Leone, [la Caritas nazionale](https://www.poverty-action.org/organization/caritas-freetown) ha concentrato il suo impegno, soprattutto negli anni \u201990, nel rispondere ai bisogni della popolazione vittima della guerra civile che ha devastato il Paese dal 1991 al 2002, dovuta al violento scontro le forze governative ed i ribelli del Fronte Unito Rivoluzionario. Nello specifico, l\u2019organismo caritativo si \u00e8 dedicato ai \u201cbambini-soldato\u201d, cercando di liberarli dai reclutamenti forzati. Oggi, la Caritas Sierra Leone \u00e8 saldamente impegnata non solo in iniziative di costruzione della pace, ma anche in progetti di aiuto alla popolazione: ad esempio, un lavoro specifico viene portato avanti nel campo della prevenzione dell\u2019Hiv/Aids, cos\u00ec come nel settore della sicurezza alimentare, nella promozione dei giovani, nella salvaguardia dell\u2019ambiente e nello sradicamento della povert\u00e0 e delle disparit\u00e0 di genere. (IP)\n31 marzo FIJI Arcivescovo di Suva: Pasqua, dono della pace di Dio\n\u201cLa Pasqua \u00e8 il dono gratuito della pace di Dio\u201d: lo scrive Monsignor Peter Loy Chong, Arcivescovo di Suva, nelle isole Fiji, nella sua\n[Lettera pastorale](http://www.aosfiji.org/easter-is-gods-free-gift-of-peace-by-archbishop-peter-loy-chong/) per la prossima Solennit\u00e0 della Resurrezione del Signore che quest\u2019anno si celebra il 4 aprile. \u201cFesta delle feste\u201d, la definisce il presule, richiamando l\u2019importanza dei simboli che sono \u201cil mezzo per comunicare le opere salvifiche di Dio attraverso Ges\u00f9 Cristo\u201d. Le celebrazioni della Settimana Santa, dunque, altamente simboliche, non solo servono \u201ca rievocare avvenimenti del passato \u2013 scrive Monsignor Loy Chong \u2013 ma contribuiscono a renderli presenti oggi. In questo modo, gli eventi salvifici della vita di Ges\u00f9 diventano attuali\u201d ed il loro ricordo serve a \u201cmediare la salvezza, la grazia e la libert\u00e0, doni gratuiti di Dio, nell\u2019esperienza degli uomini e delle donne di oggi\u201d. In questo senso, aggiunge l\u2019Arcivescovo di Suva, \u201cricordare significa rendere presente\u201d, affinch\u00e9 \u201cla Risurrezione di Cristo non si fermi al passato, ma torni ad essere vividamente presente\u201d ancora oggi. \u201cLa Risurrezione di Cristo \u00e8 ora!\u201d, ribadisce il presule, e il Triduo pasquale serve a rendere attuale \u201cla grande liturgia, il grande rito dell\u2019amore salvifico di Dio\u201d per tutta l\u2019umanit\u00e0. Guardando, poi, alle tante difficolt\u00e0 dell\u2019epoca contemporanea \u2013 tra cui la pandemia da Covid-19 e il pericolo che l\u2019innalzamento del livello del mare comporta per tutte le isole del Pacifico \u2013 l\u2019Arcivescovo di Suva sottolinea che \u201cDio \u00e8 amore e tutto ci\u00f2 che fa \u00e8 amore\u201d. Ma Egli ha \u201cfatto dono all\u2019umanit\u00e0 della libert\u00e0\u201d: gli esseri umani possono, quindi \u201caccettare la pienezza dell\u2019amore del Signore e sperimentare la pienezza della vita, o possono scegliere di rimanere nelle tenebre\u201d. La Settimana Santa serve proprio a questo, conclude il presule: \u201cRiflettere sull\u2019amore e la pace donati da Dio e cooperare al Suo piano salvifico per l\u2019uomo e tutto il Creato\u201d. (IP)\n31 marzo - COLOMBIA Furto nella sede dell\u2019Episcopato. Il rammarico dei vescovi colombiani e la solidariet\u00e0 del Celam\n\"Confidiamo nella misericordia di Dio e nell'efficienza delle autorit\u00e0 perch\u00e9 venga presto fatta chiarezza su questi fatti che deploriamo profondamente, ma che non oscurano la celebrazione di questi giorni santi che costituiscono il centro della fede cristiana\". Cos\u00ec la Conferenza episcopale colombiana (CEC), in un comunicato diffuso ieri sulla sua pagina web, ha espresso il suo rammarico per il furto avvenuto luned\u00ec scorso nei suoi edifici, a Bogot\u00e0. Il 29 marzo, alle ore 18, dieci uomini armati e vestiti da poliziotti, hanno fatto irruzione nella sede dell\u2019Episcopato, nella capitale, ingannando i custodi e rubando cinque casseforti. \u201cI rapinatori \u2013 si legge nella nota - si sono fatti strada con la forza in alcuni uffici, causando gravi danni, e sono riusciti a rubare titoli destinati al lavoro pastorale e all\u2019aiuto umanitario della CEC. Hanno rubato anche informazioni digitali\u201d. I vescovi hanno spiegato come al momento della rapina fossero presenti solo quattro persone, le quali sono state imbavagliate e ora sono tutte in buona salute. Le autorit\u00e0 competenti sono state immediatamente informate e \u2013 hanno concluso i presuli \u2013 la polizia metropolitana di Bogot\u00e0 , il CTI e il SIJIN, stanno gi\u00e0 procedendo con le indagini per fare chiarezza su quanto accaduto. Anche il Consiglio episcopale Latinoamericano (Celam), ieri, dinanzi ai deplorevoli atti di violenza e vandalismo avvenuti il 29 marzo in Colombia, ha voluto inviare un messaggio di vicinanza, solidariet\u00e0 e preghiera, indirizzato al presidente e al segretario generale della CEC, monsignor \u00d3scar Urbina Ortega e monsignor Elkin Fernando \u00c1lvarez, respingendo categoricamente \"il danno causato alla missione pastorale della Chiesa in Colombia e al suo impegno sociale in difesa della vita e dei diritti umani\". \"Siamo testimoni della leadership profetica dei vescovi colombiani e del Segretariato Nazionale di Pastorale Sociale / Caritas Colombiana - si legge nella lettera firmata dal presidente del Celam, monsignor Miguel Cabrejos Vidarte, e dal segretario generale, monsignor Jorge Enrique Lozano -, che cammina con il popolo e grida costantemente per la giustizia, il bene comune e la fine della violenza che colpisce duramente, soprattutto i poveri e gli esclusi\u201d. \"Fratelli, siamo con voi!\", ha ribadito il Celam, \"grazie per essere una 'Chiesa in uscita', che sceglie i pi\u00f9 poveri! Grazie per il vostro coraggio di essere artigiani di pace e di riconciliazione\". Il Consiglio episcopale Latinoamericano, infine, si \u00e8 augurato che le indagini delle autorit\u00e0 competenti procedano rapidamente, e ha pregato che il Signore, per intercessione di Nostra Signora di Chiquinquir\u00e1, Patrona della Colombia, continui a rafforzare la Chiesa colombiana \"nella fede, nella speranza e nella carit\u00e0, in questo cammino verso la Pasqua\". (AP)\n30 marzo - IRLANDA Monsignor Martin e l\u2019arcivescovo McDowell: la risurrezione di Cristo rende la speranza realt\u00e0 concreta\nIn una dichiarazione congiunta, monsignor Eamon Martin, arcivescovo cattolico di Armagh, e l\u2019arcivescovo di Armagh della Chiesa d'Irlanda, John McDowell, invitano a riflettere sulla speranza pasquale, che non deve richiamare a qualcosa che potrebbe accadere dubitando che accadr\u00e0 e che oggi va anche intravista nella vita di tante persone semplici che lavorano nascostamente. \u201cNiente potrebbe essere pi\u00f9 lontano dalla natura vittoriosa e positiva della nostra speranza pasquale\u201d affermano i due arcivescovi, rimarcando che \u201cla Pasqua cade in una stagione dell\u2019anno piena di speranza\u201d, con le sue serate pi\u00f9 lunghe, i fiori primaverili, il canto degli uccelli e l\u2019intera creazione, nell\u2019emisfero settentrionale, piena di speranza e di promesse di nuova vita. E la risurrezione di Ges\u00f9 Cristo dai morti che \u201cporta quella speranza a un nuovo livello di realt\u00e0\u201d. Monsignor Martin e l\u2019arcivescovo McDowell spiegano che il rinnovamento annuale della Terra in primavera \u00e8 un'anticipazione della risurrezione e che \u201c\u00e8 cos\u00ec che Dio creatore ha impresso qualcosa di S\u00e9\u201d nel mondo. Aggiungono che il creato non soddisfer\u00e0 \u201cil nostro desiderio di amicizia eterna con Dio\u201d, ma lo suscita e ci prepara a trovarlo nella vita e nella morte di Ges\u00f9 Cristo. Anche oggi, per i due arcivescovi ci sono \u201csegni intorno a noi \u2026 ma nelle vite umane\u201d: molte persone, cristiani e altri, hanno trovato il modo, in quest\u2019ultimo anno, di trarre il meglio da situazioni negative, aiutandosi a vicenda in modi mai sperimentati prima. \u201cAbbiamo anche trovato il modo per mostrare il nostro apprezzamento e la nostra ammirazione per quelle persone alle quali solitamente non pensiamo - si legge ancora nella dichiarazione -. Sono infermieri, fattorini e persone che lavorano duramente in grandi magazzini e aziende alimentari per salari molto bassi. Persone che servono i bisogni fondamentali del mondo di Dio\u201d. Per monsignor Martin e l\u2019arcivescovo McDowell \u201cil loro servizio nascosto \u00e8 l\u2019ombra della vita di risurrezione; la vita del cielo, il luogo di Dio. La nostra sicura e certa speranza\u201d. (TC)\n30 marzo - TERRA SANTA Ieri a Betania la benedizione degli olii che saranno usati il Venerd\u00ec Santo al Santo Sepolcro\n\u201cQuesto \u00e8 il luogo dove il profumo della Pasqua, che \u00e8 profumo di vita eterna, dissolve l\u2019odore cattivo della morte\u201d: lo ha detto ieri a Betania fr Francesco Patton, custode di Terra Santa, commentando il Vangelo durante la celebrazione che ha aperto la Settimana Santa nei luoghi in cui Ges\u00f9 ha vissuto gli ultimi giorni prima della Passione. Proprio nella citt\u00e0 di Lazzaro, Marta e Maria - legati a Ges\u00f9 da profondo affetto - nel santuario dell\u2019amicizia, \u00e8 stata celebrata la Messa di benedizione degli aromi e del nardo per il Venerd\u00ec Santo. Gli olii saranno usati al Santo Sepolcro e nelle parrocchie durante la tradizionale processione in ricordo dell\u2019unzione che Maria fece a Ges\u00f9 a Betania, dell\u2019onore reso a Ges\u00f9 morto da parte di Giuseppe di Arimatea e di Nicodemo e del gesto delle mirofore intenzionate a profumare il corpo di Cristo nella tomba. Fra Patton, riferisce il portale della Custodia di Terra Santa, ha evidenziato che Betania \u201c\u00e8 il luogo dove il calore dell\u2019amicizia contrasta il clima di ostilit\u00e0. \u00c8 il luogo dove la gratuit\u00e0 dell\u2019amore che si fa dono smaschera la logica economica dell\u2019amore interessato\u201d, dove \u201ccomincia a diffondersi\u201d l\u2019odore \u201cbuono e profumato della vita\u201d. \u201cIl profumo della risurrezione, sei giorni dopo, segner\u00e0 l\u2019inizio di un mondo nuovo e sar\u00e0 un profumo capace di riempire tutto il creato, l\u2019universo e la nostra storia\u201d ha aggiunto il Custode di Terra Santa. Fr Michael Sarquah, superiore del Santuario di Betania, ha spiegato che pochi giorni prima della sua Pasqua, Ges\u00f9 sceglie di venire a Betania \u201cper tornare in un posto che sentiva come Casa\u201d e che la sua presenza a Betania \u201csi racconta sempre come una festa per lui, Marta, Maria e Lazzaro\u201d. A Betania, al-Azariya in arabo, si trova anche la Tomba di Lazzaro, citata nel diario del pellegrino di Bordeaux del 333 d.C., che menziona la cripta in cui fu deposto Lazzaro, poi resuscitato, e negli scritti della pellegrina Egeria che parla delle celebrazioni liturgiche all\u2019interno del Lazarium. Oggi Betania \u00e8 una cittadina ricca di piccole attivit\u00e0 commerciali, che punta sulle risorse turistiche grazie ai progetti dell\u2019Associazione Terra Santa e del Mosaic Centre, sostenuti dall\u2019Agenzia Italiana per la Cooperazione. \u201cLa chiamano anche casa dell\u2019amicizia, e lo \u00e8 davvero - ha affermato fr Sarquah -. Durante questo periodo di pandemia, nonostante tutto, diverse persone hanno continuato a visitare la chiesa sia cristiani ma e soprattutto musulmani, che abitano in maggioranza quest\u2019area: non ci siamo mai sentiti soli\u201d. (TC)\n30 marzo - BELGIO A Pasqua campane a festa all\u2019unisono, a mezzogiorno, in tutte le chiese del Paese\nI vescovi del Belgio invitano a far suonare le campane di tutte le chiese del Paese il giorno di Pasqua, a mezzogiorno, in segno di speranza, solidariet\u00e0 e vita. A causa della pandemia, e per ottemperare alle norme anti-Covid, ad ogni celebrazione potranno partecipare massimo 15 persone. Un passo avanti rispetto al contenimento totale dell\u2019anno scorso, si legge sul portale della Conferenza episcopale. Ma, come l\u2019anno scorso, sar\u00e0 una Pasqua diversa. \u201cMa sar\u00e0 davvero Pasqua\u201d, affermano i vescovi in un comunicato, sottolineando che \u201c\u00e8 in un momento difficile come questo che il messaggio pasquale vuole essere portatore di speranza e di futuro\u201d, che \u201cGes\u00f9 vince la morte\u201d e \u201cla vita ha l\u2019ultima parola\u201d. Proprio per dare a questa Buona Novella una risonanza del tutto particolare, in questo tempo di pandemia, i vescovi del Belgio chiedono che le campane di tutte le chiese del Belgio suonino all\u2019unisono nella domenica di Pasqua, \u201ccome segno di conforto e speranza per le vittime del coronavirus e per tutti coloro che le circondano con le migliori cure; come segno di incoraggiamento per chi combatte instancabilmente il virus; come segno del legame tra tutti noi\u201d. \u201c\u00c8 unendo le forze che sconfiggeremo questa pandemia\u201d concludono i presuli. (TC)\n30 marzo ITALIA - Fondo San Giuseppe (Milano): in un anno quasi 5 milioni di euro distribuiti a circa 2.500 famiglie in difficolt\u00e0 a causa del Covid-19\nAmmontano a quasi 5 milioni di euro i fondi finora erogati dal Fondo di San Giuseppe, istituito un anno fa dall\u2019arcidiocesi di Milano, in collaborazione con il Comune di Milano, per aiutare le famiglie in difficolt\u00e0 a causa della pandemia del Covid-19. I risultati di questi primi dodici mesi di attivit\u00e0 sono stati presentati stamani nella Sala conferenze della Curia arcivescovile, dall\u2019arcivescovo monsignor Mario Delpini e dal sindaco di Milano, Giuseppe Sala. All\u2019incontro sono intervenuti anche monsignor Luca Bressan, Vicario episcopale per la Cultura, la Carit\u00e0, la Missione e l\u2019Azione Sociale, e Luciano Gualzetti, direttore di Caritas Ambrosiana. Dal marzo 2020 il Fondo ha erogato 4.924.000 euro a 2.454 persone che hanno perso il lavoro o subito un significativo calo di reddito a causa della pandemia. I beneficiari sono per lo pi\u00f9 uomini (il 53,8%) e la fascia di et\u00e0 pi\u00f9 rappresentata \u00e8 quella tra i 35 e i 44 anni (36,5%). Dall\u2019esame delle domande di chi ha chiesto una proroga del contributo oltre i tre mesi previsti, emerge anche come i lavoratori pi\u00f9 in difficolt\u00e0 svolgono mansioni nel settore della ristorazione (36,6%) e in quello alberghiero (12,7%). Tra le famiglie che chiedono aiuto aumentano poi quelle con figli piccoli (le coppie con uno o due minori salgono dal 35,9% al 38,5%, confrontando i due periodi). Sono inoltre sempre pi\u00f9 numerosi i cassaintegrati: oggi sono pi\u00f9 di un terzo dei beneficiari (38,4%), mentre erano un quarto all\u2019inizio della pandemia. Il Fondo dell'arcidiocesi di Milano ha avuto anche un effetto ridistributivo, trasferendo risorse da chi non \u00e8 stato colpito dalle conseguenze economiche della pandemia a coloro che invece si sono impoveriti. Ai 4 milioni di euro iniziali, offerti 2 dal Comune e 2 dall\u2019arcidiocesi, si sono infatti aggiunte donazioni per una cifra di 3.616.353 euro. A tale somma hanno contribuito per il 66% singoli cittadini, per il 32% imprese e per il 2% altri soggetti. Un aspetto quest\u2019ultimo sul quale si \u00e8 soffermato monsignor Luca Bressan: \u201cIl Fondo san Giuseppe in questo contesto si rivela un segno profetico, che consente di redistribuire reddito, tra chi ha risorse e chi le cerca, in modo gratuito e aperto a tutti \u2013 ha spiegato -. Chi dona non conosce i destinatari del proprio dono. Il Fondo si rivela in questo modo essere uno spazio di ricostruzione dei legami, un tessitore di reti di fraternit\u00e0, in modo semplice ma reale e quotidiano\u201d, ha osservato. Durante la pandemia, il Fondo san Giuseppe \u00e8 diventato il perno di un dispositivo di aiuti economici di contrasto alla povert\u00e0 molto articolato, che ha previsto misure diversificate, attivate da una pluralit\u00e0 di strumenti. Il Fondo Diocesano di Assistenza ha aiutato 995 famiglie a far fronte alle incombenze quotidiane (dal pagamento delle bollette all\u2019affitto) per una cifra complessiva di 1.367.461 euro. L\u2019obiettivo non \u00e8 soltanto l\u2019accompagnamento delle persone nell\u2019emergenza, ma anche di aiutarle a trovare un lavoro che garantisca un futuro, grazie ad altri rami attivi, come ad esempio il Fondo Diamo Lavoro che dall\u2019inizio della pandemia ha permesso di inserire in azienda 126 persone, di riqualificarne altre 27 nei settori della sanit\u00e0 e altre 20 nella logistica, sostenendone i costi. Il tutto con lo sguardo rivolto al lungo termine, perch\u00e9, come sottolineato da Luciano Gualzetti, direttore della Caritas Ambrosiana, gli effetti collaterali della pandemia non si esauriranno rapidamente e si faranno sentire soprattutto dopo lo sblocco dei licenziamenti. Per questo \u2013 ha detto - sar\u00e0 necessario continuare a sostenere le famiglie dopo la fine della crisi sanitaria anche con misure di assistenza come i contributi a fondo perduto e gli aiuti alimentarie e al contempo \u201cpromuovere la riqualificazione professionale e orientare chi perde il lavoro verso quelle imprese che hanno gi\u00e0 reagito o non sono state investite dalla crisi\u201d. (LZ)\n30 marzo - SRI LANKA La Chiesa chiede la messa al bando dei gruppi estremisti\nI vescovi e i sacerdoti del Paese, in seguito al mancato ritrovamento da parte del governo degli autori degli attacchi terroristici della domenica di Pasqua 2019, in una dichiarazione rilasciata ieri, 29 marzo, e firmata, tra gli altri, dal cardinale Malcolm Ranjith e dai vescovi ausiliari Maxwell Silva, J.D. Anthony e Anton Ranjith \u2013 si legge su UCA News -, hanno esortato il governo a bandire i gruppi estremisti musulmani che rappresentano una minaccia per la sicurezza nazionale. Inoltre, hanno chiesto \u201cil sequestro di vari tipi di armi che si dice siano state contrabbandate nel Paese e la rapida confisca delle risorse finanziarie, dei beni mobili e immobili che alimentano il terrorismo estremista\". I presuli, nel loro comunicato, hanno condannato questo \u201cpuzzle sorprendente\u201d, questo mancato ritrovamento, dopo due anni, degli autori degli attentati del 21 aprile 2019, domenica di Pasqua, a tre chiese e a tre hotel di lusso, rivendicati da un gruppo estremista islamico locale, National Thowheed Jamath, in cui almeno 279 persone hanno perso la vita e 500 sono state ferite. \u201c\u00c8 necessaria un'indagine completa su tutti gli individui e le organizzazioni che hanno avuto diversi rapporti e relazioni con Zahran Hashim, sospettato di essere alla guida della squadra suicida\u201d e morto in un attacco a uno degli hotel di lusso di Colombo, hanno affermato i vescovi. Non dimenticando che ad essere colpiti sono stati, non solo i cattolici, ma anche i cingalesi, i tamil, i musulmani, i semplici cittadini, i malesi, i buddisti, gli ind\u00f9, i cristiani e gli stranieri, e non dimenticando il danno economico causato a tutto il Paese da questi attacchi. \u201c\u00c8 responsabilit\u00e0 di tutti gli ufficiali e delle autorit\u00e0 mantenere la pace, far rispettare la legge e dimostrare - hanno sottolineato - che chiunque pianifichi, realizzi, assista e sostenga questi atti terroristici non pu\u00f2 sfuggire alla legge\u201d. Per concludere, quindi, i leader cattolici hanno sollecitato \u201cl'applicazione della legge contro i leader politici e i funzionari che hanno deliberatamente trascurato la loro responsabilit\u00e0 di prevenire questo massacro, nonostante abbiano ricevuto sufficienti informazioni\". (AP)\n30 marzo - SVIZZERA #Coronavirus \u201cOffri una luce\u201d. Al via a Pasqua campagna di solidariet\u00e0 delle Chiese svizzere con le vittime della pandemia del Covid-19\nDare un messaggio di comunione e di speranza nel dolore della perdita: con questo obiettivo, in occasione della Pasqua, le Chiese elvetiche hanno organizzato una speciale campagna ecumenica di solidariet\u00e0 con le vittime della pandemia del Covid-19. Dal 3 aprile, vigilia di Pasqua al 24 maggio, dopo la Domenica di Pentecoste , i fedeli svizzeri sono invitati ad accendere una candela virtuale, lasciando messaggi, riflessioni e testimonianze sul sito\n[www.offreunelumiere.ch](http://www.offreunelumiere.ch/). Intitolata \u201cOffri una luce\u201d, l\u2019iniziativa \u00e8 promossa dalla Conferenza episcopale svizzera (Ces), insieme con la Conferenza centrale cattolica romana (Rkz), la Chiesa evangelica riformata (Eers) la Chiesa cattolico-cristiana, la Comunit\u00e0 di lavoro delle Chiese cristiane svizzere (Ctec.Ch) e la Rete evangelica svizzera (Res). La pagina centrale del sito [www.offreunelumiere.ch](http://www.offreunelumiere.ch/) presenta una mappa della Svizzera che sar\u00e0 sempre pi\u00f9 illuminata man mano che si aggiungeranno i messaggi dalle varie localit\u00e0 della Confederazione. \u201cL\u2019obiettivo \u2013 si legge in un comunicato - \u00e8 di inondare la mappa della Svizzera con un mare di luci in segno si solidariet\u00e0\u201d. Un modo per ricordare le persone scomparse a causa della pandemia, ma anche per dare conforto ai loro cari. Come spiega, monsignor Felix Gm\u00fcr, presidente della Conferenza episcopale svizzera, la luce \u00e8 al contempo un segno di comunione e di speranza: \u201cPerdere una persona cara a causa del Coronavirus \u00e8 doloroso e accendendo queste luci ci consoliamo a vicenda e riaffermiamo che crediamo nella vita\u201d, ha detto il presule. All\u2019iniziativa ha aderito anche il Presidente della Confederazione elvetica Guy Parmelin, che ha lanciato la piattaforma con un video-messaggio in cui invita a partecipare per dare un segnale di speranza per il futuro. (LZ)\n30 marzo - ITALIA I vescovi italiani per la festa dell\u20191 maggio: il mondo del lavoro, dopo la pandemia, ha bisogno di trovare strade di conversione e riconversione\n\u201cLa terribile prova della pandemia ha messo a nudo i limiti del nostro sistema socio-economico. Nel mondo del lavoro si sono aggravate le diseguaglianze esistenti e create nuove povert\u00e0\u201d: lo rileva la Conferenza episcopale che nel messaggio per la festa dell\u20191 maggio dal titolo \u201c\u2018E al popolo stava a cuore il lavoro\u2019 (Ne 3,38). Abitare una nuova stagione economico-sociale\u201d evidenzia la necessit\u00e0 di un \u201cvaccino sociale \u2026 rappresentato dalla rete di legami di solidariet\u00e0, dalla forza delle iniziative della societ\u00e0 civile e degli enti intermedi\u201d che realizzino \u201cil principio di sussidiariet\u00e0 anche in momenti cos\u00ec difficili\u201d. I vescovi rimarcano che l\u2019emergenza coronavirus ha messo pi\u00f9 in difficolt\u00e0 disoccupati, inattivi e lavoratori irregolari, \u201ccoinvolti nel lavoro nero che accentua una condizione disumana di sfruttamento\u201d, e che quando il blocco dei licenziamenti verr\u00e0 meno \u201cla situazione diventer\u00e0 realmente drammatica\u201d. \u201cUn piccolo segno di speranza \u00e8 la forte ripresa delle attivit\u00e0 sociali ed economiche nell\u2019estate 2020 - notano i presuli -. Ha dimostrato come, appena il giogo della pandemia si allenter\u00e0, la voglia di ripartire dovrebbe generare una forte ripresa e vitalit\u00e0 della nostra societ\u00e0 contribuendo ad alleviare i gravi problemi vissuti durante l\u2019emergenza\u201d. Ma \u00e8 fondamentale, si legge nel messaggio della Conferenza episcopale, \u201cche tutte le reti di protezione siano attivate\u201d. Per i vescovi, \u201cil mondo del lavoro dopo la pandemia ha bisogno di trovare strade di conversione e riconversione, anche per superare la questione della produzione di armi. Conversione alla transizione ecologica e riconversione alla centralit\u00e0 dell\u2019uomo, che spesso rischia di essere considerato come numero e non come volto nella sua unicit\u00e0\u201d. La pandemia, per i vescovi, ha permesso di sperimentare \u201cquanto siamo tutti legati ed interdipendenti\u201d, da qui l\u2019invito: \u201cSiamo chiamati ad impegnarci per il bene comune: esso \u00e8 indissolubilmente legato con la salvezza, cio\u00e8 il nostro stesso destino personale\u201d. Ricordando poi le parole pronunciate dal Papa nell\u2019omelia di Pentecoste dello scorso anno, il 31 maggio - \u201cPeggio di questa crisi, c\u2019\u00e8 solo il dramma di sprecarla, chiudendoci in noi stessi\u201d \u2013 i presuli sottolineano che \u201ci periodi di prova sono anche momenti preziosi\u201d che insegnano molto. \u201cLa crisi ci ha spinto a scoprire e percorrere sentieri inediti nelle politiche economiche. Viviamo una maggiore integrazione tra Paesi europei grazie alla solidariet\u00e0 tra stati nazionali - prosegue il messaggio della Conferenza episcopale - e all\u2019adozione di strategie di finanziamento comuni pi\u00f9 orientate all\u2019importanza della spesa pubblica in materia di istruzione e sanit\u00e0\u201d. Quindi i vescovi aggiungono che \u201cl\u2019insostenibilit\u00e0 dei ritmi di lavoro, l\u2019inconciliabilit\u00e0 della vita professionale ed economica con quella personale, affettiva e famigliare, i costi psicologici e spirituali di una competizione che si basa sull\u2019unico principio della performance, vanno contrastati nella prospettiva della generativit\u00e0 sociale\u201d. Per i presuli, inoltre, \u201cl\u2019esercitazione forzata di lavoro a distanza\u201d, cui in tanti sono stati costretti, ha permesso di \u201cesplorare possibilit\u00e0 di conciliazione tra tempo del lavoro e tempo delle relazioni e degli affetti\u201d prima sconosciute, con l\u2019opportunit\u00e0 di diventare imprenditori del proprio tempo, \u201cpi\u00f9 capaci di ripartirlo in modo armonico tra esigenze di lavoro, di formazione, di cura delle relazioni e della vita spirituale e di tempo libero\u201d. E se, evidenziano i vescovi, \u201cle relazioni faccia a faccia in presenza restano quelle pi\u00f9 ricche e privilegiate \u2026 in molte circostanze nei rapporti di lavoro \u00e8 possibile risparmiare tempi di spostamento mantenendo o persino aumentando la nostra operosit\u00e0 e combinandola con la cura di relazioni e affetti\u201d. Per la Chiesa italiana, infine, due sono le bussole da seguire nel cammino pastorale e nel servizio al mondo del lavoro: la prima \u00e8 l\u2019enciclica di Papa Francesco Fratelli tutti, dalla quale si impara che \u201cla fraternit\u00e0 illumina anche i luoghi di lavoro, che sono esperienze di comunit\u00e0 e di condivisione\u201d e che \u201cin tempo di crisi la fraternit\u00e0 \u00e8 tanto pi\u00f9 necessaria perch\u00e9 si trasforma in solidariet\u00e0 con chi rischia di rimanere fuori dalla societ\u00e0\u201d; la seconda \u00e8 il cammino verso la Settimana Sociale di Taranto (21-24 ottobre 2021) sul tema del rapporto tra l\u2019ambiente e il lavoro, il cui Instrumentum laboris afferma che \u201cla conversione che ci \u00e8 chiesta \u00e8 quella di passare dalla centralit\u00e0 della produzione - dove l\u2019essere umano pretende di dominare la realt\u00e0 - a quella della generazione - dove ci\u00f2 che facciamo non pu\u00f2 mai essere slegato dal legame con ci\u00f2 e con chi ci circonda, oltre che con le future generazioni\u201d (n. 25). La festa di San Giuseppe lavoratore, per i presuli, deve essere una spinta \u201ca vivere questa difficile fase senza disimpegno e senza rassegnazione\u201d, ad abitare le diocesi \u201ccon le loro potenzialit\u00e0 di innovazione ma anche nelle ferite che emergono e che si rendono visibili sui volti di molte famiglie e persone\u201d. Ma nel condividere le preoccupazioni della gente, la Chiesa italiana vuole anche farsi carico \u201cdi sostenere nuove forme di imprenditorialit\u00e0 e di cura. (TC)\n30 marzo - SUD COREA A Pasqua una preghiera speciale delle Chiese coreane per la pace e la riunificazione delle due Coree\nIl prossimo 15 agosto la Corea festeggia il 76.mo anniversario della liberazione del dominio giapponese. In vista della ricorrenza, il Consiglio nazionale delle Chiese (Ncck) invita i cristiani coreani a unirsi in preghiera, nel giorno di Pasqua, per la pace e la riunificazione della Penisola, divisa dalla Guerra di Corea (1950-1953). \u201cCon la forza della Resurrezione, preghiamo di poter porre fine definitivamente fine a questa lunga e dolorosa divisione e realizzare la nostra speranza per una convivenza pacifica e riunificazione della penisola coreana\u201d, recita la\n[preghiera](https://www.oikoumene.org/resources/prayers/2021-easter-prayer-for-peace-and-reunification-on-the-korean-peninsula) che invoca l\u2019aiuto del Signore per aiutare i coreani a mantenere vivo lo spirito dell'Accordo sulla riconciliazione, la non aggressione, lo scambio e la cooperazione siglato dalle due Coree nel 1991. \u201dPreghiamo nel nome di Ges\u00f9 Cristo risorto, che vive in mezzo a noi, per un futuro pacifico per la penisola coreana e per il mondo intero\", conclude il testo. Ai cristiani coreani \u00e8 giunto anche un [messaggio](https://www.oikoumene.org/news/churches-offer-easter-prayer-for-peace-and-reunification-on-the-korean-peninsula) del reverendo Ioan Sauca, segretario generale ad interim sito del Consiglio mondiale delle Chiese (Wcc), che esorta i cristiani e tutte le persone di buona volont\u00e0 ad accompagnare l\u2019impegno dei coreani per la pace e la riunificazione nonostante gli ostacoli, i conflitti e le perduranti tensioni. \"L\u2019associazione ecumenica accompagner\u00e0 le vostre azioni e preghiere per rimuovere la costante minaccia della guerra e raggiungere una convivenza pacifica\", afferma Sauca. \"Camminiamo e preghiamo per voi con il vostro coraggio e perseveranza anche quando la luce della speranza sembra svanire\". La Guerra di Corea \u00e8 stata uno dei pi\u00f9 sanguinosi conflitti della storia dopo le due guerre mondiali. Si calcola infatti, che in tre anni di combattimenti siano morti circa un milione e quattrocentomila civili sud-coreani, mezzo milione di militari nord-coreani e \u201cvolontari\u201d cinesi, 225.784 militari sud-coreani, 33.629 militari americani e 3.143 membri delle forze armate di altre 15 nazioni che avevano partecipato alla guerra sotto la bandiera delle nazioni unite per salvare la Corea del Sud dall\u2019invasione. Il sanguinoso conflitto si concluse il 27 luglio 1953 con un armistizio che sanc\u00ec la divisione del Paese in due stati lungo il 38esimo parallelo. Da pi\u00f9 di 50 anni la Chiesa cattolica sud-coreana \u00e8 attivamente impegnata per la pace e la riunificazione delle due Coree. (LZ)\n30 marzo #M\u00e1sUnidosMenosRiesgo: campagna di Caritas Cile per ridurre i rischi dei disastri nel Paese\n#M\u00e1sUnidosMenosRiesgo, ossia \u201cpi\u00f9 uniti, meno rischi\u201d, \u00e8 l\u2019hashtag della campagna lanciata da Caritas Cile in tutto il Paese, lo scorso 25 marzo, affinch\u00e9 tutti i cileni imparino e prendano coscienza del fatto che \u00e8 possibile ridurre i rischi dei disastri in Cile, da sempre Paese segnato da catastrofi naturali o causate dall'uomo, tra cui incendi boschivi, inondazioni, terremoti e tsunami. Studi internazionali collocano il Paese, infatti, tra le nazioni pi\u00f9 inclini a subire eventi di questo tipo. L\u2019iniziativa, sviluppata da Caritas Cile con la collaborazione e la partecipazione di diverse organizzazioni della societ\u00e0 civile, ha lo scopo dunque di promuovere la prevenzione e la gestione dei disastri, dinanzi ad un aumento significativo delle catastrofi negli ultimi anni. \"Crediamo che sia estremamente importante che la campagna #M\u00e1sUnidosMenosRiesgo stabilisca che i disastri non sono naturali \u2013 ha affermato Crist\u00f3bal Mena, direttore di ONEMI - ma sono il risultato delle decisioni prese nell\u2019ambito dello sviluppo e del lavoro fatto insieme affinch\u00e9 le comunit\u00e0 contribuiscano non solo a ridurre i rischi ma anche ad evitare di crearne di nuovi\". Perch\u00e9 la prevenzione sia possibile \u00e8 necessario coinvolgere le comunit\u00e0, fornendo loro informazioni e formazione che permettano di migliorare la loro capacit\u00e0 di affrontare o mitigare gli effetti di un pericolo, si legge nel comunicato della Caritas. \"\u00c8 stato dimostrato \u2013 ha spiegato Catherine Mella, responsabile del programma Ambiente, gestione dei rischi ed emergenze di Caritas Cile - che una comunit\u00e0 informata, organizzata e preparata \u00e8 capace di progettare il proprio sviluppo sostenibile\u201d. Infatti, \u201cle comunit\u00e0 che conoscono i loro rischi \u2013 ha sottolineato - hanno sviluppato meccanismi per gestirli, riducendo significativamente l'impatto dei pericoli a cui sono esposte\". La campagna ha programmato diverse azioni di comunicazione volte a rafforzare la consapevolezza nelle comunit\u00e0 del rischio dei disastri. Il 15 aprile, ad esempio, si terr\u00e0 sui social un webinar, un incontro di riflessione e analisi, a cui parteciperanno i portavoce delle diverse organizzazioni che hanno partecipato alla campagna, con l'obiettivo di guidare e sensibilizzare la popolazione a intraprendere azioni per prevenire, coordinare e ridurre i fattori che causano i disastri. All\u2019appuntamento sono invitati tutti i leader della comunit\u00e0 del Paese. Il 30 aprile, invece, ci sar\u00e0 un Concerto online, con spettacoli, conferenze, il teatro dei burattini e altro ancora, sempre con l\u2019intento di educare la popolazione a gestire il rischio dei disastri in modo divertente ed efficace. (AP)\n30 marzo - NUOVA ZELANDA La Chiesa rinnova la consacrazione del Paese a Nostra Signora Assunta in Cielo\nIl prossimo 15 agosto, tutti i vescovi si riuniranno nella chiesa di Santa Maria degli Angeli, simbolo di Wellington, per rinnovare la consacrazione compiuta dal vescovo Jean-Baptiste Pompallier, nel 1838, di Aotearoa Nuova Zelanda a Nostra Signora Assunta in Cielo \u201cMaria ha un posto speciale e molto santo nel cuore dei cattolici\u201d e \u201cin questo tempo di pandemia mondiale, abbiamo ritenuto opportuno rinnovare la dedicazione del nostro Paese a lei\u201d - ha affermato monsignor Stephen Lowe, vescovo di Hamilton e segretario della Conferenza episcopale neozelandese, - sollecitati, ha aggiunto, anche dalla richiesta di molti fedeli, in cerca della sua protezione, durante il blocco nazionale imposto per la diffusione della pandemia di Covid-19. La Chiesa ha invitato tutte le parrocchie del Paese, si legge in un comunicato diffuso sulla pagina web dell\u2019Episcopato, a raccogliersi in preghiera per l\u2019occasione, nel Santo giorno dell\u2019Assunzione, e ha commissionato un\u2019icona di Maria all\u2019artista di Christchurch Damien Walker. L\u2019icona sar\u00e0 portata in hikoi (pellegrinaggio) in ciascuna delle sei diocesi del Paese, a partire da maggio, nei tre mesi che precedono la festivit\u00e0, e inizier\u00e0 il suo percorso a Totara Point nell'Hokianga. \u00c8 proprio qui che il vescovo Pompallier celebr\u00f2 la prima Messa su suolo neozelandese, il 13 gennaio 1838, e consacr\u00f2 il Paese a Maria con il titolo di Nostra Signora Assunta in Cielo. L\u2019icona, una Madonna con Bambino, presentata \u201ccome un simbolo di unit\u00e0 nella sua maternit\u00e0 universale, che unisce il cielo e la terra in suo figlio\u201d \u2013 ha affermato Damien Walker \u2013 \u00e8 stata scelta fra 17 differenti proposte e, dopo l\u2019hikoi, sar\u00e0 esposta nell'alcova del battesimo di Santa Maria degli Angeli, che presto diventer\u00e0 Santuario nazionale di Maria. Walker ha spiegato come la Madonna \u201crifletta l'unit\u00e0 della Chiesa, che arriva fino ai confini della Terra, estendendosi non solo attraverso gli oceani ma anche attraverso i secoli\" e come la sua opera, dunque, voglia sottolineare anche \u201cl'unit\u00e0 dei tangata whenua (maori) con tutti gli altri popoli venuti a vivere accanto a loro\u201d e \u201cchiamati a vivere la stessa fede e il battesimo, ognuno a modo loro\". Grande la gioia della comunit\u00e0 di Santa Maria degli Angeli \u2013 ha riferito il parroco, padre Kevin Mowbray, SM \u2013 \u201conorata ed eccitata\u201d per l\u2019annuncio della Chiesa. \"Maria stessa era una pellegrina che seguiva suo figlio in tempi difficili e pericolosi\", ha detto padre Kevin. \"Quindi \u00e8 giusto chiederle, in questo momento della nostra storia, attraverso una tale ridedicazione, di accompagnare la Chiesa in Aotearoa Nuova Zelanda mentre anch'essa cammina nella fede con il Signore\". La chiesa di Santa Maria degli Angeli, inaugurata nel 1922 e punto di riferimento storico nel centro di Wellington, \u00e8 servita dalla famiglia dei Padri e Fratelli Maristi, la Societ\u00e0 di Maria, Congregazione fondata in Francia nel 1816 sotto il patrocinio di Maria. (AP)\n29 marzo - SPAGNA Settimana Santa. La chiesa di Vera Cruz a Valladolid trasformata in un \u201cmuseo vivente\u201d\nQuest\u2019anno, a causa della diffusione della pandemia di coronavirus nel Paese, le diverse Confraternite della citt\u00e0 di Valladolid, hanno deciso di sostituire le loro processioni durante la Settimana Santa, con azioni liturgiche all'interno delle loro chiese. Tra queste, la Confraternita Penitenziale di Vera Cruz, al cui interno sono conservati un frammento del Lignum Crucis (legno della croce di Cristo) e altre preziose opere d\u2019arte cristiana, ha annunciato che aprir\u00e0 le porte della sua chiesa ai fedeli, trasformandola in un \"museo vivente\", dal 27 marzo fino al 4 aprile, domenica di Pasqua. In seguito alla decisione della sospensione delle processioni \u2013 si legge in una dichiarazione diffusa il 27 marzo \u2013 la Confraternita si \u00e8 impegnata ad aprire la sua chiesa penitenziale, e \u201cha preparato le sue macchine a spalla impiegate nelle processioni come se dovessero uscire per strada\u201d. Secondo quanto riportato nella nota, i visitatori, nel corso della loro visita, dalle 10.00 alle 14.00 e dalle 16.30 alle 22.00 (ora locale), potranno osservare diverse opere d'arte e reliquie che di solito vengono portate in processione in citt\u00e0 nel corso della Settimana Santa, nel rispetto delle misure di sicurezza e del numero di visitatori consentito. I membri della Confraternita accoglieranno i fedeli con i caratteristici abiti neri e verdi della Confraternita di Vera Cruz. Tra le opere d\u2019arte conservate nella chiesa in via Plater\u00eda ci sono: Ecce Homo (Gregorio Fernandez, 1620), con il Cristo del Humilladero (scuola di Berruguete, XVI secolo); La Borriquilla (Francisco Giralte, XVI secolo); El Descendimiento (Gregorio Fernandez, 1623); la Virgen de los Dolores (Gregorio Fernandez, 1623); la Virgen de la Soledad (immagine del vestito del XVII secolo) e il Lignum Crucis (reliquiario del XVI secolo con una scheggia della Croce di Cristo), incorniciato con le insegne della Confraternita; la Oracion del Huerto (Andres Solanes, 1629); e Atado a la Columna (Gregorio Fernandez, 1619). In Spagna, la Settimana Santa \u00e8 una delle feste pi\u00f9 sentite e coinvolgenti dell\u2019anno. Durante le solenni celebrazioni che commemorano la morte di Ges\u00f9, i membri delle diverse Confraternite, in tutto il Paese, con i loro abiti caratteristici, percorrono le strade delle citt\u00e0 portando in spalla le immagini religiose con i pasos, le portantine processionali, al ritmo di tamburi e musica. (AP)\n29 marzo - REPUBBLICA DEMOCRATICA DEL CONGO Reso noto il rapporto annuale 2020 di Caritas Congo\nCaritas Congo, lo scorso anno, \u00e8 riuscita a mobilitare circa 13 milioni di dollari per aiutare le popolazioni della Repubblica Democratica del Congo. \u00c8 quanto emerge dal\n[rapporto annuale](https://www.caritasdev.cd/v3/images/caritas/news2020/rapport_annuel_2020_caritas_congo.pdf) che descrive nel dettaglio le attivit\u00e0 e le iniziative che sono state sostenute. Poco pi\u00f9 di 3 milioni di dollari sono stati specificatamente stanziati per sostenere la risposta alla pandemia. Nel corso del 2020, grazie a Caritas Congo migliaia di persone sono state sensibilizzate, curate, assistite. Sono 5.584.725 le persone che sono state formate su Covid-19, Ebola, AIDS e malattie prevenibili con vaccini, sulla gestione sostenibile delle foreste e la lotta contro il lavoro minorile nelle miniere. Hanno ricevuto specifici trattamenti 51.517 donne incinte e bambini di et\u00e0 inferiore a un anno, 54.871 persone sono state curate per malaria e tubercolosi e sono stati aiutati 2.299 bambini con malnutrizione acuta grave. Altre 291.300 persone hanno beneficiato di aiuti di emergenza. Rispetto al 2019, le risorse finanziarie di Caritas Congo sono diminuite del 14%, ma sono stati sostenuti pi\u00f9 progetti in tutto il Paese. Caritas Congo continua ad operare grazie alla propria rete diffusa in tutta la nazione, ai suoi 47 uffici, a partner tecnici e finanziari, persone di buona volont\u00e0 e attraverso il Fondo di Solidariet\u00e0. (TC)\n29 marzo - VATICANO Morto Gianluigi Colalucci, protagonista del restauro del secolo della Cappella Sistina. Barbara Jatta: \u201cGiornata triste per i Musei Vaticani e per il mondo dell\u2019arte\u201d\n\u201cUna giornata triste per i Musei Vaticani e per il mondo del restauro\u201d. Il direttore delle gallerie pontificie Barbara Jatta commenta cos\u00ec, intervistata da Vatican News, la morte ieri notte a Roma, all\u2019et\u00e0 di 92 anni, di Gianluigi Colalucci, protagonista del \u201crestauro del secolo\u201d, che negli anni Novanta ha riportato in luce la vera ed imprevedibile cromia degli affreschi della Cappella Sistina. Un\u2019impresa che lo ha visto a contatto con le pitture michelangiolesche per quasi 15 anni, dal 1980 al 1994. A raccontarla \u00e8 stato lui stesso nel libro \u201cIo e Michelangelo\u201d, un diario che ripercorre fatti, persone, sorprese e scoperte come il giallo ocra dei capelli del biondo Eleazaro, al di sotto di una \u201cpelle \u201cscurissima, bruna, compatta, opaca\u201d. Una cronaca avvincente che va dalla prima piccolissima prova di pulitura della patina scura accumulatasi nei secoli sulla superficie pittorica a causa del fumo delle candele e della polvere, alla difficile decisione di affrontare tutta la volta e il Giudizio, incoraggiato dagli studi che negli anni Trenta aveva condotto in Vaticano il fondatore del Laboratorio di Restauro delle Pitture Biagio Biagetti. \u201cCi ha lasciato un grande uomo, un grande professionista, uno dei pi\u00f9 grandi restauratori dell\u2019\u2019ultimo secolo\u201d continua Barbara Jatta. \u201cColalucci si \u00e8 distinto a livello internazionale non soltanto per aver avuto il coraggio, la forza, la capacit\u00e0 di affrontare il restauro del secolo. Gli allora direttori delle Gallerie di pitture e dei Musei Vaticani, Fabrizio Mancinelli e Carlo Pietrangeli, si sono decisi ad affrontare quel restauro perch\u00e9 avevano come tecnico, come figura di riferimento, Gianluigi Colalucci\u201d. \u201cColalucci \u2013 spiega il Direttore Jatta - \u00e8 l\u2019erede di una grande tradizione vaticana e italiana del mondo del restauro, della tutela e della conservazione. Con lui agli inizi degli anni Ottanta il laboratorio restauro \u00e8 ritornato ai livelli di Biagio Biagetti e Bartolomeo Nogara, ovvero dei tempi della direzione di cinquant\u2019anni prima\u201d. Nato nel 1929 a Roma Gianluigi Colalucci si era diplomato all'Istituto Centrale per il Restauro (ICR), sotto la direzione di Cesare Brandi e alla scuola di Giovanni Urbani, entrando nel 1960 nel Laboratorio di restauro delle Pitture dei Musei Vaticani, di cui divenne capo restauratore nel 1979. Da Brandi e Urbani Colalucci ha appreso l\u2019applicazione pratica delle loro teorie in ambito di tutela, conservazione e metodologia del restauro. Malato da tempo, fino all\u2019ultimo ha messo la propria professionalit\u00e0 a disposizione della Direzione dei Musei Vaticani. \u201cSolo pochi giorni fa \u2013 ricorda Barbara Jatta - l\u2019ho spinto io all'interno dei Musei Vaticani con la sedia a rotelle insieme alla moglie Daniela e a tutto il gruppo del Laboratorio Restauro Pitture, diretto da Francesca Persegati, e a Guido Cornini, responsabile del Dipartimento della Arti. Lo abbiamo sempre chiamato per avere conferma della linea di condotta per tanti interventi importanti come quello operato nel Salone di Costantino che ha visitato pi\u00f9 volte anche recentemente, dispensandoci consigli\u201d. \u201cGianluigi Colalucci \u2013 conclude il Direttore dei Musei Vaticani \u2013 \u00e8 una figura chiave che ci ha lasciato, ma che rimane dentro di noi non solo umanamente e affettivamente, ma anche professionalmente. Una figura ancora oggi di riferimento per chi voglia operare nel campo della conservazione, della tutela e del restauro. Quel restauro della Cappella Sistina ha fatto scuola\u201d. I funerali saranno celebrati domani pomeriggio alle 15.00 nella parrocchia romana di Santa Chiara ai Giuochi Delfici (PO)\n29 marzo - POLONIA Monsignor Mizi\u0144ski: \u201cLa Settimana Santa \u00e8 un momento di riflessione sul significato della nostra vocazione cristiana\u201d\n\u201cCristo Signore ci ha redenti con la sua morte, dando cos\u00ec una nuova dimensione e una nuova prospettiva alla nostra morte. Non \u00e8 pi\u00f9 la fine della vita, ma una porta verso la pienezza della vita nel Risorto\u201d. Queste le parole di monsignor Artur G. Mizi\u0144ski, segretario generale della Conferenza episcopale polacca, in un comunicato pubblicato sul sito web dell\u2019Episcopato, in occasione della Settimana Santa, un tempo in cui - ha sottolineato - si \u00e8 chiamati a \u201criflettere sul significato della nostra vita\" e \"sul significato della nostra vocazione cristiana\". Il vescovo di Lublino ha ribadito come Ges\u00f9, \u201cattraverso la sua morte e risurrezione, dia senso alla nostra sofferenza e alla nostra morte in questo mondo\u201d, soprattutto in questo tempo segnato dalla pandemia di coronavirus, in cui \u201csiamo stati tutti direttamente o indirettamente colpiti dalla malattia e dalla morte\". Anche le societ\u00e0 moderne, che tendono a rimuovere i pensieri legati alla sofferenza, sono state costrette a riflettere sul mistero della morte e \u201ca pensare di pi\u00f9 al significato di una vita cos\u00ec fragile e fugace\". Incoraggiando i fedeli a partecipare alla liturgia del Triduo Pasquale, osservando tutte le misure di sicurezza e le norme sanitarie e, in caso di impossibilit\u00e0, a seguire le celebrazioni attraverso i mezzi di comunicazione, monsignor Mizi\u0144ski ha ricordato, infine, che \u201ctutta la vita religiosa dei cristiani e l'intera liturgia della Chiesa sono finalizzate a questi tre giorni santi in cui si \u00e8 compiuta la salvezza del mondo. Il Triduo Pasquale \u00e8 il culmine dell'anno liturgico\u201d ha detto. \u00c8 proprio durante questi tre giorni, ha continuato, che \u201cci viene data l'opportunit\u00e0 di entrare con Cristo nella sua passione, morte e risurrezione. Questi tre giorni, che commemorano Cristo crocifisso, sepolto e risorto \u2013 ha concluso -, ci ricordano la verit\u00e0 sulla sua vittoria sul peccato e sulla morte\u201d. (AP)\n29 marzo - CANADA Vescovi: Pasqua, Solennit\u00e0-simbolo di una Chiesa che va avanti con speranza e gioia\n\u00c8 l\u2019immagine di Maria Maddalena che corre ad annunciare che Cristo \u00e8 risorto quella scelta da Monsignor Richard Gagnon, Arcivescovo di Winnipeg e presidente della Conferenza episcopale canadese (Cccb), per aprire\n[il suo messaggio pasquale](https://www.cccb.ca/letter/2021-easter-message/) ai fedeli. Maria Maddalena, infatti, rappresenta \u201cla Chiesa stessa che va avanti\u201d, portando \u201cun messaggio di speranza e di gioia\u201d. Due sentimenti, sottolinea il presule, quanto mai necessari, dopo un anno di pandemia da Covid-19, in cui si \u00e8 vissuto \u201cun tempo di chiusure, restrizioni, incertezza, cancellazioni, delusioni, malattie e morte\u201d. \u201cAbbiamo visto le nostre comunit\u00e0 ecclesiali soffrire in silenzio\u201d, scrive Monsignor Gagnon, con le chiese chiuse e l\u2019intero Paese travolto dal dolore. Ma \u201cnonostante questo \u2013 aggiunge il presule - le nostre famiglie cristiane continuano ad essere luoghi dove la fede vive e addirittura fiorisce\u201d. Ed ora, dunque, forti della campagna di vaccinazione, della \u201criapertura dei luoghi di culto in molte parti del Paese\u201d e di \u201cun clima pi\u00f9 caldo\u201d, si pu\u00f2 guardare al futuro con \u201cun nuovo senso di speranza\u201d. Oltre a Maria Maddalena, il presidente della Cccb ricorda un altro simbolo importante: quello del cero pasquale che \u201cbrilla nell\u2019oscurit\u00e0 per ricordare che Ges\u00f9 \u00e8 la luce del mondo\u201d. Durante la Veglia del Sabato Santo, \u201cil cero pasquale si muove lungo la navata delle chiese accompagnato dalle parole \u2018Cristo nostra luce\u2019 \u2013 scrive ancora il presule - e non \u00e8 questo un segno di ci\u00f2 che siamo chiamati a fare mentre avanziamo in questa pandemia? Non siamo forse chiamati ad essere segni di speranza mentre ricostruiamo le nostre comunit\u00e0 dopo la distruzione causata coronavirus l'anno scorso?\u201d. Dall\u2019Arcivescovo di Winnipeg anche l\u2019esortazione ad imparare dall\u2019esperienza dello scorso anno per \u201crinnovare la Chiesa\u201d. La pandemia, infatti, \u201cci ha insegnato quanto sia importante, bella e preziosa la nostra fede; quanto siano vitali per noi i sacramenti; quanto sia piena di speranza per noi la Parola di Dio\u201d. Il compito dei fedeli, allora, sar\u00e0 quello di \u201cricostruire, rinnovare, proclamare, uscire ed essere quella luce simboleggiata nella Veglia Pasquale\u201d. \u201cQuesta \u00e8 una Chiesa post-pandemia!\u201d, ribadisce il vescovo canadese. Il messaggio episcopale si sofferma, poi, su due Anni speciali indetti da Papa Francesco: quello dedicato [a San Giuseppe](https://www.vaticannews.va/it/papa/news/2020-12/papa-francesco-lettera-patris-corde-san-giuseppe.html), nel 150.mo anniversario della sua proclamazione a Patrono della Chiesa universale, in corso fino al prossimo 8 dicembre, e [l\u2019Anno Famiglia-Amoris Laetitita](http://www.laityfamilylife.va/content/laityfamilylife/it/amoris-laetitia.html), avviato il 19 marzo per commemorare i cinque anni dalla pubblicazione dell\u2019omonima Esortazione apostolica del Pontefice sull\u2019amore nella famiglia. Da entrambe queste iniziative, sottolineano Monsignor Gagnon, emerge l\u2019impulso ad \u201calzarsi, a camminare, ad andare avanti per fare del bene alle nostre comunit\u00e0, superando anche i nostri confini\u201d. A tal proposito, l\u2019Arcivescovo di Winnipeg ricorda il recente [viaggio apostolico di Papa Francesco in Iraq](http://www.vatican.va/content/francesco/it/travels/2021/outside/documents/papa-francesco-iraq-2021.html), svoltasi dal 5 all\u20198 marzo scorso, e di come il Pontefice abbia incoraggiato i cristiani di quel martoriato Paese \u201ca tornare e ad assumersi il compito di ricostruire le loro comunit\u00e0\u201d, guardando anche alle famiglie come Chiese-domestiche, luogo in cui la fede viene vissuta e nutrita, e come \u201cfonte di gioia e di amore generoso anche nelle prove e nelle difficolt\u00e0\u201d. \u201cIn questa Pasqua, forse pi\u00f9 che mai \u2013 continua il presidente della Cccb - c'\u00e8 una buona ragione per avere fede e per vivere la realt\u00e0 con vero realismo cristiano, tenendo conto di tutte le luci e le ombre\u201d. \u201cAvere una fede pasquale, infatti \u2013 si legge alla fine del messaggio - significa semplicemente credere che la mano di Dio si pu\u00f2 trovare ovunque, perch\u00e9 tutte le cose concorrono al bene di coloro che amano il Signore\". (IP)\n29 marzo - FILIPPINE Diocesi di Antipolo: San Paolo della Croce elevata a Santuario diocesano\n\u201cCon gioia e gratitudine, condividiamo con voi, cari parrocchiani, questa buona notizia: la nostra amata parrocchia \u00e8 stata elevata al rango di Santuario diocesano\u201d. Cos\u00ec monsignor Francisco De Leon, vescovo di Antipolo, in un post su Facebook, il 19 marzo, solennit\u00e0 di San Giuseppe, ha annunciato ai fedeli della diocesi, nell\u2019SSS Village della citt\u00e0 di Marikina, l\u2019elevazione della parrocchia di San Paolo della Croce a Santuario diocesano. L\u2019approvazione del vescovo \u00e8 arrivata cinque mesi dopo la petizione del parroco della chiesa, padre Vicentico C. Flores Jr., e dopo le consultazioni con il Consiglio Presbiterale. La dichiarazione, si legge su sito web dell\u2019Episcopato, ha coinciso anche con il 300.mo anniversario di fondazione della Congregazione Passionista, che ha amministrato la parrocchia, fondata nel 1975, per 29 anni, per poi affidarla alla cura pastorale della diocesi di Antipolo, nel 2004. Al suo interno, il nuovo Santuario diocesano, l\u2019ottavo della diocesi suffraganea dell'arcidiocesi di Manila, conserva una reliquia di prima classe di San Paolo della Croce, acquisita nel 2010. Una chiesa per essere elevata a Santuario diocesano deve essere considerata un luogo di importanza storica, di preghiera e di pellegrinaggio per un motivo peculiare di piet\u00e0; deve essere un luogo di evangelizzazione, di carit\u00e0, di cultura e di impegno ecumenico. Solo quando una chiesa risponde a questi requisiti, il parroco pu\u00f2 presentare una petizione al vescovo e chiedere la sua elevazione a Santuario. (AP)\n29 marzo BRASILE #coronavirus. Deceduto Monsignor Kestering, vescovo di Rondon\u00f3polis-Guiratinga\nLa pandemia da Covid-19 provoca ancora un tragico record in Brasile: secondo gli ultimi dati diffusi dalle autorit\u00e0 nazionali, infatti, il 26 marzo si sono registrate 3.650 vittime e 84.245 contagi, ovvero le cifre pi\u00f9 alte dall'inizio dell\u2019emergenza sanitaria. Il bilancio totale, dopo un anno, sale cos\u00ec a 307.112 morti a fronte di 12.404.414 casi accertati. Ed anche la Chiesa cattolica continua a pagare il suo triste tributo: ieri, 28 marzo, \u00e8 deceduto all\u2019et\u00e0 di 74 anni Monsignor Juventino Kestering, vescovo di Rondon\u00f3polis-Guiratinga. Risultato positivo al coronavirus alla fine di febbraio, il presule era stato ricoverato l11 marzo. La patologia si \u00e8 poi aggravata, fino a provocargli un arresto cardiaco. La data delle esequie, che si terranno nella Cattedrale locale di Santa Croce nel pieno rispetto delle normative igienico-sanitarie, verr\u00e0 annunciata nei prossimi giorni. Cordoglio unanime per la sua scomparsa \u00e8 stato espresso dalla Conferenza episcopale nazionale (Cnbb) che,\n[in una nota](https://www.cnbb.org.br/faleceu-dom-juventino-kestering/), ricorda Monsignor Kestering come \u201cun fratello evangelizzatore\u201d. \"Che il Cristo Risorto, balsamo della vittoria della vita sulla morte \u2013 scrivono i vescovi brasiliani - sia perseveranza nel nostro cammino, sostegno speciale per i professionisti e gli operatori della salute, consolazione per le persone in lutto e ferite nel cuore\u201d. Nato il 19 maggio 1946 a Morro do Gato, oggi Morro do Cruzeiro, nella regione meridionale di Santa Catarina, Monsignor Kestering era stato ordinato sacerdote il 14 luglio 1973. Il 19 novembre 1997, l'allora Papa Giovanni Paolo II lo nomina vescovo di Rondonopolis. Riceve l'ordinazione episcopale l'8 marzo 1998, scegliendo come motto: \"Mi ha mandato ad evangelizzare\". Durante il suo mandato episcopale, la diocesi a lui affidata annette altri territori, divenendo cos\u00ec la diocesi di Rondon\u00f3polis-Guiratinga. Numerosi anche gli incarichi ricoperti dal compianto presule a livello nazionale: membro della Commissione per l'Animazione biblico-catechetica; componente del Dipartimento di Missioni e spiritualit\u00e0, a cui \u00e8 legata la sezione di Catechesi del Consiglio episcopale Latinoamericano, e referente nazionale per la Catechesi della Regione Ovest 2 della Chiesa brasiliana. Con la sua morte, salgono cos\u00ec a sei vescovi brasiliani deceduti dall\u2019inizio della pandemia: nei mesi scorsi, infatti, sono venuti a mancare l\u2019arcivescovo emerito di Rio de Janeiro, il Cardinale Eus\u00e9bio Oscar Scheid, deceduto il 13 gennaio 2021; Monsignor Mauro Aparecido dos Santos, arcivescovo di Cascavel, morto a l\u201911 marzo 2021 e seguito, il 16 marzo, da Monsignor David Dias Pimentel, 80 anni, vescovo emerito di S\u00e3o Jo\u00e3o da Boa Vista. Nel 2020, invece, sono scomparsi Monsignor Henrique Soares da Costa, vescovo di Palmares, morto a luglio 2020 all\u2019et\u00e0 di soli 57 anni, e Monsignor Aldo Pagotto, arcivescovo emerito di Para\u00edba, morto il 14 aprile. (IP)\n29 marzo - AFRICA Nasce nuova Provincia dei Gesuiti dell\u2019Africa Meridionale. Padre Sosa: servono risposte comuni e audaci alle sfide dei tempi\nSudafrica, Namibia, Lesotho, Botswana, e-Swatini (gi\u00e0 Swaziland), Zambia, Malawi, Mozambico e Zimbabwe: sono questi i territori che, d\u2019ora in poi, rientreranno nella Provincia dei Gesuiti dell\u2019Africa Meridionale (Sap). Ad annunciarlo, il 25 marzo, il Superiore Generale della Compagnia di Ges\u00f9, padre Arturo Marcelino Sosa Abascal,\n[in un video-messaggio](https://www.jesuits.africa/jcammedia/recent-news/1361-fr-general-greets-the-new-province-of-southern-africa) in cui si \u00e8 rivolto ai suoi confratelli, invitandoli ad analizzare le sfide da affrontare nel continente africano. \u201cLo sconforto prevalente in molte nazioni \u2013 ha detto padre Sosa \u2013 cos\u00ec come le questioni emergenti tra cui il conflitto nel nord del Mozambico, il degrado ambientale in Malawi, l\u2019aumento della povert\u00e0 provocato dalla pandemia da Covid-19, hanno bisogno di una risposta comune e audace\u201d. Di qui, l\u2019invito a \u201cpromuovere un\u2019analisi pi\u00f9 profonda di queste situazioni e a tracciare le vie migliori da seguire\u201d. La nascita della nuova Provincia, ha aggiunto, \"\u00e8 un sogno di audacia apostolica\u201d per promuovere \u201cla libert\u00e0, la generosit\u00e0 e la collaborazione tra tutte le Province, a prescindere dalle differenze linguistiche, culturali e storiche\". \"N\u00e9 l'attuale pandemia da Covid-19, n\u00e9 le sue restrizioni, che continuano a colpire milioni di persone, sono stati i deterrenti di questo sogno \u2013 ha ribadito padre Sosa - Al contrario, hanno fatto emergere il meglio della nostra umanit\u00e0 e richiamato all'azione in prima linea\". Dal Superiore dei gesuiti anche la riflessione sul cammino di preparazione dell\u2019Anno Ignaziano, dedicato al fondatore della Compagnia, Sant\u2019Ignazio di Loyola. L\u2019evento si svolger\u00e0 dal 20 maggio 2021, data in cui Ignazio venne ferito durante la battaglia di Pamplona, iniziando cos\u00ec il suo percorso di conversione, al 31 luglio 2022, memoria liturgica del Santo. Il motto scelto per l\u2019Anno \u00e8 \u201cVedere nuove tutte le cose in Cristo\u201d. \u201cAttraverso l\u2019intercessione di Maria \u2013 ha concluso padre Sosa \u2013 che possiamo continuare a dare testimonianza di ci\u00f2 che significa essere compagni di Ges\u00f9 e figli di Sant'Ignazio\". Le origini della nuova Provincia gesuita dell\u2019Africa Meridionale risalgono al 2011: era il 27 settembre di dieci anni fa, infatti, quando l\u2019allora Superiore generale, padre Adolfo Nicol\u00e1s, scriveva una lettera a tutti i Superiori maggiori per accompagnare il documento su \u201cIl rinnovamento delle strutture Provinciali al servizio della missione universale\u201d. Il 6 dicembre 2014, poi, padre Nicol\u00e1s chiedeva la benedizione del Signore per la vita e la missione della Compagnia di Ges\u00f9 nell\u2019allora nuova Provincia dello Zimbabwe-Mozambico. L\u2019anno dopo, il 31 dicembre 2015, l\u2019allora Superiore generale decretava il trasferimento della Regione del Sudafrica dalla Provincia Britannica alla Provincia dello Zimbabwe-Mozambico. Ora, dunque, il nuovo atto di padre Sosa che ha portato alla nuova Provincia, per un totale di 280 gesuiti operanti nell\u2019Africa del Sud. (IP)\n29 marzo - REGNO UNITO Monsignor Swarbick: preghiera per il Tigray, nel cuore della Passione di Cristo\nSolidariet\u00e0 e preghiera per il popolo del Tigray, in Etiopia, che \u00e8 \u201cnel cuore della Passione di Cristo\u201d: le ha chieste Monsignor Paul Swarbrick, responsabile per l\u2019Africa all\u2019interno della Conferenza episcopale di Inghilterra e Galles.\n[In un videomessaggio](https://www.cbcew.org.uk/bishop-people-of-tigray-at-the-heart-of-christs-passion-struggling-to-reach-easter-sunday/) registrato in occasione di una Messa speciale per il popolo etiope organizzata nei giorni scorsi dal Cafod (Agenzia di aiuto e sviluppo della Chiesa cattolica nazionale), il presule ha rivolto il suo pensiero alle sofferenze del Tigray, regione dell\u2019Etiopia in cui da tempo si registra un drammatico conflitto interno. Il 4 novembre 2020, infatti, Addis Abeba ha disposto lo stato di emergenza, accusando il Tplf (Fronte di liberazione popolare del Tigray) di aver attaccato le truppe federali in alcune basi settentrionali. Da qui l\u2019inizio dei bombardamenti da parte del governo centrale. \u201cIl Signore \u00e8 presente nelle situazioni critiche \u2013 ha detto Monsignor Swarbrick \u2013 Per questo, mentre ci avviciniamo alla Pasqua, ricordiamo che il popolo del Tigray \u00e8 nel cuore della Passione di Cristo\u201d. Vissuto in Zambia per tanti anni, il presule ha ricordato poi un proverbio africano: \u201cQuando due elefanti combattono, si vede l\u2019erba soffrire\u201d, proprio come accade alla gente del Tigray, vittima di un conflitto pi\u00f9 grande di lei. Il vescovo inglese ha, quindi, citato le diverse testimonianze ascoltate da chi, in questa guerra, ha vissuto sulla propria pelle violenze e crudelt\u00e0, come le donne, vittime di stupri. Davanti a tutto questo, ha detto Monsignor Swarbrick, si potrebbe pensare che ogni aiuto sia inutile, perch\u00e9 il male torner\u00e0 a colpire di nuovo. E invece, \u201cdobbiamo ricordarci che non bisogna abituarsi al peccato o lasciare che esso vinca\u201d. Il Vangelo, infatti, \u201cnon \u00e8 pi\u00f9 efficace in un contesto pacifico, bens\u00ec proprio nelle situazioni drammatiche\u201d. E questo \u00e8 esattamente il lavoro che sta facendo il Cafod, ovvero \u201cportare il Vangelo l\u00e0 dove \u00e8 pi\u00f9 necessario\u201d. Dal vescovo inglese, inoltre, l\u2019appello ad \u201cascoltare e condividere il pi\u00f9 possibile il grido di dolore del Tigray\u201d: una cosa possibile nonostante \u201cla lontananza fisica\u201d, perch\u00e9 la solidariet\u00e0 si pu\u00f2 praticare \u201cattraverso la preghiera\u201d. \u201cRingraziamo Dio per l'esempio della Chiesa in Etiopia e preghiamo per loro \u2013 ha concluso Monsignor Paul Swarbrick - lavoriamo con loro e stiamo al loro fianco nel pregare e lavorare per giorni migliori e tempi pi\u00f9 felici\u201d, consapevoli del fatto che \u201cDio non permetter\u00e0 che questo dramma finisca cos\u00ec\u201d. (IP)\n29 marzo - INDONESIA Acs auspica che le forze dell\u2019ordine garantiscano sicurezza ai cristiani per le celebrazioni pasquali\n\u201cIl calendario del terrore continua ad affiancarsi a quello liturgico: \u00e8 l\u2019amaro commento del direttore di Aiuto alla Chiesa che Soffre Italia, Alessandro Monteduro, a proposito dell\u2019attacco suicida, si presume ad opera di estremisti islamici, verificatosi ieri in Indonesia, nella cattedrale del Sacro Cuore di Ges\u00f9 di Makassar, nella provincia indonesiana del Sud Sulawesi. Il bilancio \u00e8 di almeno 20 feriti. \u201cCi auguriamo che le forze di polizia delle nazioni in cui sono attive queste formazioni estremiste islamiste rafforzino le misure di sicurezza per garantire ai fedeli una partecipazione serena alle celebrazioni della Settimana Santa e della Pasqua\u201d, dichiara Monteduro. Secondo il generale Listyo Sigit Prabowo, capo della polizia nazionale, i due presunti attentatori appartenevano al network Jamaah Ansharut Daulah (JAD), affiliato all\u2019ISIS e a un gruppo terroristico protagonista di attentati suicidi nell\u2019isola filippina di Jolo nel 2018. Il JAD \u00e8 accusato di diversi attacchi in Indonesia, compresi attentati ai danni di chiese. L\u2019arcidiocesi di Makassar, tramite il suo vicario giudiziale don Fransiskus Nipa, ha diffuso un videomessaggio nel quale invita sacerdoti e fedeli a \u201crestare calmi e vigili\u201d e a pregare. Aiuto alla Chiesa che Soffre ha ricevuto una dichiarazione della Commissione per gli Affari Ecumenici e Interreligiosi della Conferenza Episcopale dell\u2019Indonesia a firma di monsignor Yohannes Harun Yuwono, vescovo di Tanjungkarang, nella quale viene espressa vicinanza ai feriti e viene precisato che \u201cl\u2019attacco suicida non \u00e8 causa di preoccupazione per i soli cattolici bens\u00ec motivo preoccupazione per l\u2019intera nazione e per lo Stato indonesiano\u201d. \u201cCondanniamo fermamente l\u2019attentato suicida che disonora la dignit\u00e0 umana, distrugge i valori dell\u2019umanit\u00e0 e si aggiunge alla lunga lista di eventi terroristici nella nazione che amiamo\u201d sostiene la Commissione episcopale. Rivolgendosi poi \u201ca tutti i cattolici e all\u2019intera popolazione\u201d, la Commissione invita alla calma e a evitare le provocazioni e la paura. \u201cSiamo fermamente convinti che il governo, le forze armate indonesiane e la polizia nazionale siano in grado di affrontare compiutamente il caso e creare un contesto pacifico e rassicurante per la societ\u00e0 indonesiana, in particolare per la popolazione di Makassar - prosegue la dichiarazione della Commissione -. Ci auguriamo - che l\u2019attentato non danneggi o indebolisca le relazioni tra i fedeli finora intensamente costruite, curate e sviluppate\u201d. (TC)\n29 marzo - BELGIO Il portavoce dei vescovi: deplorevole che il governo non abbia disposto nuove norme per le celebrazioni\nIn Belgio, un nuovo decreto ministeriale pubblicato sabato scorso ha disposto ulteriori misure restrittive anti-Covid al fine di contenere i contagi, ridurre la curva dei positivi e i ricoveri negli ospedali. Nel Paese si registrano in media 221 ospedalizzazioni alla settimana, il tasso di positivit\u00e0 \u00e8 pi\u00f9 alto fra gli adolescenti di et\u00e0 compresa fra i 10 e i 19 anni e gli adulti fra i 40 e i 64 anni e la maggior parte dei focolai si riscontra nell\u2019ambito dell\u2019istruzione e del lavoro. Le nuove disposizioni, per\u00f2, non fanno alcun cenno alla pratica del culto. \u201cIl Primo Ministro non ha menzionato il culto - osserva padre Tommy Scholtes, portavoce della Conferenza episcopale belga -. Ci\u00f2 significa che \u00e8 possibile celebrare messe con 15 persone. \u00c8 deplorevole che i culti siano stati ancora una volta dimenticati\u201d. Il portale dei vescovi ricorda che nei grandi magazzini \u00e8 consentito l\u2019ingresso fino a 50 persone. Per padre Scholtes il silenzio del governo \u00e8 \u201cprobabilmente legato al fatto che \u00e8 un periodo importante per ebrei, cristiani e musulmani\u201d. Per la Settimana Santa, il portavoce dei vescovi spiega che ogni sacerdote sta cercando di organizzare le celebrazioni come pu\u00f2, consultando il proprio decano e il proprio vescovo e che in alcune chiese le messe non sono riprese perch\u00e9 lo screening dei fedeli autorizzati e le prenotazioni sono difficili da organizzare. Per prepararsi alla Pasqua, poi, i sacerdoti contano anche sui laici, per essere aiutati nella predisposizione di celebrazioni ordinate, ma padre Scholtes osserva che alla maggior parte dei cristiani non rester\u00e0 che seguire i riti pasquali attraverso la televisione e che, come di consueto, venerd\u00ec sera l\u2019RTBF trasmetter\u00e0 la Via Crucis del Papa. Per consentire una pi\u00f9 ampia partecipazione di fedeli in presenza, il portavoce dei vescovi suggerisce di aumentare il numero delle celebrazioni durante il Triduo Pasquale, mentre nella Vallonia, il decano di Arlon, Pascal Roger, sta preparando la Messa di Pasqua in drive-in, nel parcheggio della Maison de la Culture. Per Natale, pi\u00f9 di 400 persone hanno potuto assistere alla Messa dalle loro auto. (TC)\n29 marzo - IRLANDA Messa per gli \u201cScomparsi\u201d del conflitto nordirlandese. Monsignor Martin: collaborare con autorit\u00e0 con compassione e misericordia\n\u201cMi appello a chiunque abbia anche la minima informazione e gli chiedo di mostrare compassione e misericordia condividendola con la Commissione Indipendente\u201d: con queste parole l'arcivescovo Eamon Martin, Arcivescovo di Armagh e primate di tutta l'Irlanda, ha celebrato ieri, nella Domenica delle Palme,\n[la \u201cMessa per gli Scomparsi\u201d](https://www.catholicbishops.ie/2021/03/28/homily-of-archbishop-eamon-martin-at-mass-in-memory-of-the-disappeared-for-palm-sunday-2021/), ovvero le persone che si ritiene siano state rapite, assassinate e sepolte segretamente nell'Irlanda del Nord, soprattutto durante i cos\u00ec detti \u201cTroubles\u201d, il trentennale conflitto con l\u2019Irish Republican Army (Ira) portato avanti tra gli anni \u201960 e \u201990. Per localizzare i corpi scomparsi, \u00e8 stata creata una Commissione indipendente, guidata dall'archeologo forense John McIlwaine. \u201cNon \u00e8 mai troppo tardi \u2013 ha detto Monsignor Martina - per portare la chiave che allevier\u00e0 la sofferenza degli altri, e li aiuter\u00e0 a trovare pace e consolazione. Per l'amore di Dio, non restate in silenzio. Abbiate compassione\u201d. Immedesimandosi nel dolore dei familiari che hanno perso le tracce di un loro parente, Monsignor Martin ha aggiunto: \u201cNon sapere dove \u00e8 sepolto il vostro caro assassinato deve essere una sofferenza insopportabile da portare ed alcuni hanno portato questo peso per quasi cinquant'anni\u201d. \u201cNon possiamo neanche immaginare il dolore di non poter avere una tomba cristiana sulla quale deporre un fiore\u201d, ha ribadito il presule. Fortunatamente, ha evidenziato, in questa vicenda la sofferenza, ossia \u201cla passione\u201d, si intreccia con la misericordia, ovvero \u201cla compassione\u201d, la capacit\u00e0 di \"soffrire con gli altri\". E nella la storia degli \"Scomparsi\", \u201csofferenza e compassione si sono incontrate e abbracciate\u201d, perch\u00e9 il modo in cui i familiari delle vittime \u201csi sono sostenuti a vicenda nel corso degli anni, in molti casi anche dopo che il loro caro \u00e8 stato ritrovato, \u00e8 stata una testimonianza potente del \"soffrire con gli altri\". La stessa compassione ha spinto anche le persone \u201ca farsi avanti con la Commissione indipendente per fornire informazioni in grado di alleviare le sofferenze delle famiglie delle vittime, e per aiutare il minuzioso lavoro forense mirato a cercare di trovare i corpi di chi \u00e8 scomparso\u201d. \u201cI nostri cuori sono con voi \u2013 ha aggiunto il Primate d\u2019Irlanda - Vi incoraggiamo, come ha detto spesso Papa Francesco, a \u2018non lasciatevi rubare la speranza\u2019. Siete nelle nostre preghiere\u201d. D\u2019altronde, ha concluso l\u2019Arcivescovo di Armagh, \u201cpassione e compassione sono i temi ricorrenti della Settimana Santa\u201d che ci ricorda che \u201cdove c'\u00e8 sofferenza, l\u00ec \u00e8 presente Cristo Crocifisso. Allo stesso modo, Egli \u00e8 presente dove c'\u00e8 compassione, tenerezza, misericordia e gentilezza. E poich\u00e9 Cristo \u00e8 risorto, la speranza non pu\u00f2 morire\u201d. (IP)\n29 marzo - PER\u00da 11 aprile, elezioni generali. Vescovi: 5 criteri etici per un voto consapevole e informato\nUrne aperte, in Per\u00f9, domenica 11 aprile, per le elezioni generali. In vista delle votazioni, la Commissione episcopale per l\u2019azione sociale (Ceas)\n[ha presentato](https://noticias.iglesia.org.pe/ceas-cinco-criterios-eticos-a-tomar-en-cuenta-para-votar-bien-en-las-elecciones-generales-2021/) cinque criteri etici fondamentali per esercitare il diritto di voto in modo \u201cconsapevole e informato\u201d. In primo luogo, i presuli chiamano alla \u201cintegrit\u00e0 per promuovere la dignit\u00e0 e i diritti delle persone\u201d: auspicando rappresentanti istituzionali per sappiano ascoltare, che si impegnino \u201ca porre fine alla corruzione e a difendere la democrazia\u201d, la Chiesa cattolica invoca politici dignitosi e onesti, rispettosi dei loro avversari ed \u201cintegerrimi, in grado di mantenere le promesse\u201d. Il secondo criterio invocato \u00e8 quello della tutela del bene comune \u201cda garantire a tutti\u201d. Il nuovo presidente \u2013 scrive la Ceas - \u201cpratichi il dialogo considerando la diversit\u00e0 e i valori dei popoli e degli individui, con la visione di una nuova convivenza, perch\u00e9 siamo un \u2018noi\u2019 e la vita di ciascuno conta\u201d. In terzo luogo, i vescovi peruviani sperano in \u201cuna leadership solidale per far s\u00ec che i poveri siano protagonisti\u201d, cos\u00ec da \u201cmigliorare la qualit\u00e0 della loro vita grazie ad un lavoro dignitoso ed al rispetto dei loro diritti, specialmente quelli relativi alla salute e all'educazione\u201d. \u201cIl nuovo presidente - auspica ancora la Ceas - guidi il Paese prendendo le decisioni insieme al popolo e generando fiducia\u201d. Dai vescovi, inoltre, arriva l\u2019appello alla \u201ctutela della vita umana\u201d e alla \u201csalvaguardia del Creato\u201d, affinch\u00e9 ci si prenda cura \u201cin modo urgente\u201d \u201cdella vita fragile, della natura e della Terra, della nostra casa comune della quale siamo tutti parte\u201d. L\u2019esortazione rivolta al futuro Capo dello Stato, in particolare, \u00e8 a proteggere l\u2019Amazzonia che \u201ccombatte contro il riscaldamento globale ed il conseguente impatto ambientale\u201d, mentre \u201cle popolazioni indigene hanno bisogno di politiche pubbliche che si prendano cura delle loro risorse naturali\u201d. Infine, l\u2019ultimo punto evidenziato dalla Ceas \u00e8 che i politici presentino \u201cproposte rilevanti, chiare e realistiche, con progetti inclusivi e interculturali in favore della scienza, dell\u2019innovazione, dello sviluppo digitale e dello scambio di conoscenze\u201d. Forte anche l\u2019invito della Chiesa a promuovere le pari opportunit\u00e0 tra donne e uomini e i progetti dedicati ai giovani, perch\u00e9 il Per\u00f9 \u201cmerita un futuro dignitoso \u2013 conclude la Ceas \u2013 Scegliamo bene\u201d. Le elezioni dell\u201911 aprile arrivano in un contesto difficile per il Paese: nel novembre 2020, infatti, con una decisione storica, il Congresso ha votato a maggioranza la destituzione del Capo dello Stato, Martin Vizcarra. La scelta \u00e8 stata dovuta sia alle accuse di corruzione rivolte al presidente, sia alle divisioni interne del Parlamento. Nel giro di pochi giorni, il Paese ha visto avvicendarsi altri due presidenti: Manuel Merino, dimessosi in seguito alle proteste della popolazione, e Francisco Sagasti, attuale Capo dello Stato ad interim. Non solo: a dicembre dello scorso anno, il Per\u00f9 ha vissuto anche la protesta dei lavoratori del settore agricolo, una rivolta che ha provocato scontri violenti e diverse vittime. La rivolta \u00e8 partita dalla Regione di Ica, un\u2019area di circa 117mila ettari che costituisce il 65 per cento delle esportazioni di prodotti agricoli nazionali e che \u00e8 caratterizzata da grave sfruttamento, precariet\u00e0 e assenza di diritti. Una situazione che ha portato la Conferenza episcopale nazionale (Cep) a lanciare un appello affinch\u00e9 il Congresso \u201criveda attentamente il quadro normativo che regola il settore dell\u2019agricoltura, cos\u00ec da sviluppare una legislazione che permetta di generare occupazione con condizioni di lavoro dignitose e salari che garantiscano una societ\u00e0 pi\u00f9 giusta e solidale\u201d. Su tutto questo, poi, si \u00e8 innestata la pandemia da Covid-19 che, ad oggi, 29 marzo, nel Paese fa registrare oltre un milione e mezzo di casi totali e quasi 52mila decessi. Un\u2019emergenza sanitaria contro la quale la Cep si \u00e8 mobilitata sin dal principio, mettendo in atto numerose iniziative di solidariet\u00e0. Tra queste, degna di nota \u00e8 stata la campagna \u201cRespira Per\u00f9 \u2013 perch\u00e9 l\u2019ossigeno \u00e8 vita\u201d: svoltasi nel mese di luglio 2020, l\u2019iniziativa ha avuto l\u2019obiettivo di raccogliere fondi per garantire l\u2019ossigeno a tutti i malati di coronavirus, in particolare nelle regioni in cui esso \u00e8 pi\u00f9 carente. La risposta della gente \u00e8 stata generosa, tanto il Comitato organizzatore della campagna, composto dalla Conferenza episcopale peruviana, dall'Universit\u00e0 Sant\u2019Ignazio di Loyola e dalla Societ\u00e0 Nazionale delle Industrie, ha annunciato di aver investito 448.300 dollari nell'acquisto di tre nuovi impianti per la fornitura di ossigeno.(IP)\n28 marzo - ITALIA Domenica delle Palme. Monsignor Boccardo (Spoleto-Norcia): nella Settimana Santa compiere gesti concreti di conversione\nPrepararsi alla Pasqua con dei gesti concreti di conversione e di riconciliazione con Dio e con i fratelli. \u00c8 L\u2019invito rivolto ai fedeli da monsignor Renato Boccardo, arcivescovo di Spoleto-Norcia, durante la Messa della Domenica delle Palme, celebrata nella cattedrale di Spoleto e trasmessa in diretta sui canali social dell\u2019arcidiocesi. \u201cIn questa solenne Domenica delle Palme \u2013 ha detto il presule nell\u2019omelia - noi accompagniamo Ges\u00f9 che entra nella citt\u00e0 santa, rinnovando l'atto di fede nella sua persona e nella sua missione, riconoscendolo come re e vincitore, Signore nel quale si incentrano le sorti dell'umanit\u00e0 e attorno al quale si compie il disegno totale della storia\u201d. I fedeli presenti, nel pieno rispetto delle norme sanitarie, hanno trovato sui banchi i ramoscelli di ulivi benedetti all\u2019inizio della celebrazione dal presule. \u201cL'ulivo benedetto dice il nostro forte desiderio di diventare uomini e donne dalla mentalit\u00e0 nuova, aperta agli altri. \u00c8 perci\u00f2 importante, nei prossimi giorni \u2013 ha sottolineato monsignor Boccardo -, che ciascuno di noi ponga dei gesti concreti di conversione e di riconciliazione con Dio e con i fratelli - vicini e lontani -, in modo da arrivare alla gioia della Pasqua con un cuore nuovo, con una bocca che sa parlare con bont\u00e0 e gentilezza, con delle mani che sappiano fare del bene con prontezza e generosit\u00e0\u201d. Con la Domenica delle Palme inizia la Settimana Santa che \u2013 ha ricordato l\u2019arcivescovo di Spoleto-Norcia - attualizza il mistero pasquale, rende presente cio\u00e8 Ges\u00f9 che d\u00e0 la Sua vita per noi: lo rispecchia nei riti, lo riproduce nella Sua forza divina, lo rende accessibile a noi credenti che, degli esempi e della grazia di Ges\u00f9, vogliamo vivere. In altre parole, - ha detto - Ges\u00f9 risorto \u00e8 in mezzo a noi con gli atteggiamenti da lui vissuti nel tempo della Sua passione e noi possiamo farci presenti a Lui, stargli vicino, accompagnarlo, vivere con Lui la Sua sofferenza, la Sua morte e la Sua risurrezione\u201d.\n28 marzo - OLANDA Le iniziative per la Settimana Santa. Vescovi: non perdere la speranza pensando alla Resurrezione del Signore\nCosa stanno a significare i ramoscelli d\u2019ulivo della Domenica delle Palme? Cosa \u00e8 la Messa crismale del Gioved\u00ec Santo? Qual \u00e8 il significato del rito della lavanda dei piedi? Come si svolge la Veglia Pasquale? E perch\u00e9 si celebra il Luned\u00ec dell\u2019Angelo? Sono alcune delle domande alle quali rispondono i vescovi olandesi in otto video on-line disponibili sulla pagina\n[www.vierpasen.nl](http://www.vierpasen.nl/) in cui propongono anche alcune riflessioni sulla Passione, Morte e Resurrezione del Signore, sull\u2019Eucaristia e il Sacerdozio. Un modo per aiutare i fedeli olandesi a vivere nel modo migliore questa Pasqua che anche quest\u2019anno sar\u00e0 celebrata in modo diverso a causa della pandemia del Covid-19. Durante la Settimana Santa appena iniziata, nei Paesi Bassi restano, infatti, le restrizioni alla partecipazione alle liturgie concordate dalle Chiese con Governo resteranno in vigore, in considerazione della nuova impennata dei contagi nel Paese. I vescovi invitano quindi a fare riferimento alle linee guida pubblicate dalla Conferenza episcopale lo scorso ottobre, che prevedono, tra le altre cose, la prenotazione dei posti in chiesa, il rispetto del distanziamento sociale e la sospensione dei cori. Inoltre, con l\u2019anticipazione del coprifuoco alle 22.00, le celebrazioni del Triduo Pasquale, in particolare della Veglia Pasquale, dovranno essere anticipate per consentire ai fedeli di fare rientro in casa nei tempi previsti. L\u2019invito dei vescovi olandesi \u00e8 comunque a celebrare anche questa Pasqua con speranza. \u201cLa crisi del Coronavirus \u00e8 profonda per tutti noi, nella societ\u00e0 e nella Chiesa. Richiede rigore, pazienza e resilienza da parte nostra\u201d, affermano i presuli nel loro messaggio pasquale, ricordano che \u201cnella Sua morte e risurrezione, Ges\u00f9 ha vinto la morte\" e che \u201ccon Lui, \u00e8 la vita ad avere l'ultima parola\u201d. \u201cIn questo tempo che richiede sacrifici da parte nostra, manteniamo viva questa speranza, basata sulla nostra fede e sull'amore reciproco\u201d, conclude il messaggio, disponibile sul [sito della Conferenza episcopale](https://www.rkkerk.nl/). Nelle ultime 24 l\u2019Olanda ha registrato quasi 9mila nuovi casi, portando il totale dall\u2019inizio della pandemia a 1,25 milioni. (LZ)\n28 marzo - ZAMBIA La Chiesa punta sul digitale. Firmato un accordo di collaborazione con un\u2019azienda di tlc locale\nI media cattolici in Zambia accelerano il passaggio al digitale. La crisi del Covid-19 ha dato un\u2019ulteriore spinta a questo processo, aumentando la consapevolezza dell\u2019importanza cruciale dei nuovi mezzi nella missione della Chiesa. Da questa consapevolezza \u00e8 nato l\u2019accordo di collaborazione siglato nei giorni scorsi tra Lumen TV Zambia, l\u2019emittente televisiva della Conferenza episcopale zambiana (Cbcz) e la Loyola Television della Compagnia di Ges\u00f9 con la Zamtel, importante azienda di tele-comunicazioni locale. Zamtel \u2013 riporta il\n[blog dell\u2019Amecea](http://amecea.blogspot.com/2021/03/zambia-catholic-media-to-drive-digital.html), l\u2019Associazione delle Conferenze episcopali dell\u2019Africa orientale - sponsorizzer\u00e0 la trasmissione delle Messe riprese dai due canali televisivi cattolici su tutto il territorio nazionale. La nuova partnership \u2013 ha spiegato padre p. Patrick Mulemi, SJ, direttore esecutivo della Loyola Television, durante la cerimonia della firma dell\u2019accordo - permetter\u00e0 di raggiungere una platea di 6 milioni di zambiani, tra i quali gli oltre 4,5 milioni di cattolici del Paese. Ricordando che la comunicazione ha un\u2019importanza cruciale nella Chiesa sin dalle sue origini, il sacerdote gesuita ha evidenziato la necessit\u00e0 di cogliere le grandi opportunit\u00e0 offerte dal digitale per raggiungere masse di persone che non possono partecipare fisicamente agli eventi, come sta accadendo in particolare in questi mesi di pandemia. Inoltre - ha aggiunto \u2013 la nuova collaborazione aiuter\u00e0 la Chiesa ad annunciare il Vangelo Inoltre e creer\u00e0 nuovi posti di lavoro in un paese in cui c\u2019\u00e8 tanta disoccupazione. Anche l'amministratore delegato di Zamtel, Sydney Mupeta, ha evidenziato come la pandemia Covid-19 abbia reso pi\u00f9 urgente il passaggio al digitale, affermando che il nuovo passo compiuto dalla Chiesa cattolica in Zambia rappresenta una svolta per la sua missione. (LZ)\n28 marzo - INDONESIA Attentato suicida contro una cattedrale nel Sud Sulawalesi: almeno 14 feriti e un morto (l'attentatore)\n\u00c8 di almeno 14 feriti il bilancio dell\u2019attentato suicida compiuto stamani contro la cattedrale Sacratissimo Cuore di Ges\u00f9 di Makassar, nella provincia orientale del Sud Sulawalesi, in Indonesia. L\u2019esplosione \u2013 riferiscono fonti della polizia locale - \u00e8 avvenuta alle 9.26 locali, quando una moto si \u00e8 avvicinata all\u2019entrata laterale dell\u2019edificio al termine della Messa per la Domenica delle Palme. L\u2019attentatore sarebbe morto. \u201c\u00c8 accaduto alla fine della Messa quando la gente stava rientrando a casa\u201d , ha dichiarato ai giornalisti il sacerdote Wilhelmus Tulak. Non \u00e8 la prima volta che le chiese indonesiane sono bersaglio di estremisti islamici in Indonesia, il Paese a maggioranza musulmana pi\u00f9 popoloso al mondo. In particolare, nel maggio 2018, sei membri di una famiglia si erano fatte esplodere in tre chiese, una cattolica e due protestanti, a Surabaya, la seconda citt\u00e0 del Paese, uccidendo una dozzina di fedeli. La famiglia era membro del gruppo jihadista Jamaah Ansharut Daulah (Jad) e l\u2019attentato era stato rivendicato dal sedicente Stato islamico. Maggioritariamente musulmana, l\u2019Indonesia non \u00e8 uno Stato confessionale, ma \u00e8 fondato sulla Pancasila, cinque principi iscritti nella Costituzione (fede in un unico Dio supremo; umanit\u00e0 giusta e civile; unit\u00e0; democrazia guidata dalla saggezza; giustizia sociale) che garantiscono la libert\u00e0 di tutti i credenti. La societ\u00e0 indonesiana \u00e8 infatti multi-religiosa, multi-etnica e multi-culturale, tanto che il motto del Paese \u00e8 \u201cunit\u00e0 nella diversit\u00e0\u201d, una particolarit\u00e0 che ha contribuito al carattere storicamente tollerante dell\u2019Islam nel Paese, da sempre abituato a convivere con il pluralismo. Di questa tolleranza ha beneficiato anche la comunit\u00e0 cattolica che rappresenta poco pi\u00f9 del 3% della popolazione. Questa tradizione di tolleranza \u00e8 stata tuttavia messa a dura prova negli ultimi anni dalla diffusione dell\u2019islamismo radicale (promossa anche da predicatori stranieri), che ha fomentato conflitti settari in diverse parti dell\u2019arcipelago facendo emergere reti terroristiche locali legate ad al-Qaeda e ultimamente allo Stato Islamico. Diversi rapporti, rilevano inoltre un\u2019escalation di violenze e discriminazioni ai danni delle minoranze religiose, tra cui i cristiani, in particolare nella provincia di Giava Occidentale, a Sumatra, nell\u2019area metropolitana di Giakarta e nella provincia autonoma di Aceh, dove vige Sharia (la legge islamica). Fra i gruppi estremisti pi\u00f9 attivi nel Paese, si segnalano il \u201cForum Umat Islam\u201d (\u201cForum del popolo islamico\u201d) e il \u201cFront Pembela Islam\u201d (\u201cFronte dei Difensori dell\u2019Islam\u201d) e il Laskhar Jihad, protagonista tra il 1999 e il 2001 di un sanguinoso conflitto con le comunit\u00e0 cristiane. A fronte del fondamentalismo dilagante nel Paese esiste una consistente quota di musulmani moderati, leader e intellettuali aperti al dialogo. Un impegno attivamente condiviso dalla Chiesa cattolica che ha nella promozione del dialogo interreligioso e dei principi di armonia della Pancasila uno dei suoi punti focali. (LZ)\n28 marzo - SCANDINAVIA Anno di San Giuseppe. Vescovi: San Giuseppe un modello di fede da seguire\nL\u2019Anno di San Giuseppe \u00e8 \u201cun\u2019opportunit\u00e0 per imparare a conoscerlo meglio e chiedere il suo aiuto, per potere seguire pi\u00f9 da vicino Ges\u00f9\u201d. \u00c8 quanto scrivono i vescovi della Conferenza episcopale dei Paesi nordici in una\n[lettera pastorale](https://www.nordicbishopsconference.org/fileadmin/NBK/pdffiler/Hirtenbrief_Hl._Josef/Sprachen/englisch.pdf) rivolta ai fedeli a pochi giorni dall\u2019inizio dell\u2019anno speciale che la Chiesa dedica a questa figura discreta, ma centrale nella storia della Salvezza. La lettera, pubblicata in 12 lingue, passa dunque in rassegna le virt\u00f9 dello Sposo di Maria da cui i cristiani possono prendere esempio per seguire meglio Ges\u00f9. San Giuseppe - scrivono i presuli - \u00e8 innanzitutto un uomo di fede e giusto. Come Abramo, nostro padre nella fede, \u201cascolta la voce di Dio e segue la Sua volont\u00e0, anche se questo esige molto da lui ed \u00e8 difficile da capire\u201d. In questo senso - affermano - egli \u201cci insegna ad arrenderci a Dio anche in situazioni difficili\u201d. Giuseppe \u00e8 inoltre un uomo di preghiera e silenzioso: di lui non abbiamo alcuna parola \u2013 ricordano i vescovi scandinavi - eppure \u201csembra aver ascoltato le istruzioni di Dio\u201d. Egli ci indica quindi che \u201cabbiamo bisogno del silenzio come spazio sacro in cui possiamo imparare a riconoscere la voce delicata ma chiara di Dio\u201d. Come ebreo devoto che ha sicuramente insegnato a Ges\u00f9 a pregare, \u00e8 anche il nostro maestro nella preghiera. Il padre adottivo di Ges\u00f9, \u00e8 poi il protettore della famiglia e una \u201cfonte di ispirazione\u201d per le nostre famiglie oggi: si assume la responsabilit\u00e0 di portare Ges\u00f9 e Maria in sicurezza in Egitto per poi tornare a Nazateth ed \u00e8 \u201cquindi un modello per ogni padre\u201d. Secondo i presuli scandinavi, \u00e8 \u201cincoraggiante\u201d vedere oggi come i padri prendono sempre pi\u00f9 sul serio il loro ruolo dedicandosi ai figli, \u201csoprattutto in un momento in cui molti padri hanno rinunciato alle loro responsabilit\u00e0 o sono addirittura assenti\u201d. San Giuseppe - prosegue la lettera - \u00e8 inoltre un modello e difensore dei lavoratori contro ogni forma di sfruttamento, perch\u00e9 anche lui ha dovuto lavorare sodo per mantenere la famiglia. Ci aiuta quindi a lavorare con il Creatore per una societ\u00e0 migliore e pi\u00f9 giusta. \u00c8 poi un modello di castit\u00e0 per la nostra societ\u00e0 iper-sessualizzata, capace di esprimere un amore autentico e non possessivo che pu\u00f2 aiutare gli uomini a liberarsi dai modelli maschilisti delle societ\u00e0 patriarcali. I vescovi scandinavi ricordano inoltre che San Giuseppe \u00e8 il patrono della Chiesa perch\u00e9, come ha protetto Ges\u00f9 nella sua crescita, continua oggi ad aiutare il Corpo mistico di Cristo nel suo pellegrinaggio terrestre. A lui quindi \u2013 affermano - ci rivolgiamo, in particolare per i cristiani perseguitati nel mondo. Come colui che si \u00e8 preso cura della Famiglia di Nazareth, il padre adottivo di Ges\u00f9 \u00e8 anche il simbolo di quella \u201ccultura della cura\u201d tante volte invocata da Papa Francesco contro la \u201ccultura dell\u2019indifferenza\u201d per costruire una societ\u00e0 pi\u00f9 fraterna. \u00c8 poi la \u201csperanza dei morenti\u201d, che richiama i cristiani \u201cad essere testimoni di vita\". Giuseppe \u00e8 infine il protettore dei rifugiati e dei migranti, perch\u00e9 come loro \u00e8 dovuto fuggire con la sua famiglia. Oggi ci invita dunque a dare un\u2019accoglienza dignitosa, anche se solo temporanea, a chi \u00e8 costretto a lasciare il proprio paese a causa di guerre, persecuzioni e fame. Una sfida, quella delle migrazioni, che \u201cnon ha soluzioni facili\u201d, ma che \u201cnessuno pu\u00f2 o dovrebbe eludere\u201d, sottolineano i vescovi dei Paesi nordici. Giuseppe \u201cha protetto il Signore della vita all\u2019inizio della sua esistenza terrena, ha posto con fiducia la sua vita al servizio di Dio\u201d. L\u2019auspicio dei presuli \u00e8 dunque che \u201ccon il suo aiuto anche noi possiamo diventare protettori della vita al suo inizio, al suo termine e per la durata delle nostre vite su questa terra, dove le vite di cos\u00ec tante persone sono minacciate, rese insicure e sottovalutate\u201d. \u201cPossa San Giuseppe incoraggiarci nella nostra vita con Dio attraverso le sue preghiere e il suo esempio ed essere un aiuto per tutte le persone bisognose\u201d, conclude la lettera. (LZ)\n27 marzo - KENYA Consiglio interreligioso: evitare processioni e veglie durante la Settimana Santa. Keniani incoraggiati a vaccinarsi\nContinuano a crescere in modo preoccupante i contagi e i decessi per Covid-19 in Kenya, che nelle ultime 24 ore ha registrato pi\u00f9 di 2mila nuovi casi portando il totale a 128mila, con oltre 2mila decessi. Per questo, in vista della Settimana Santa \u2013 riporta il\n[blog dell\u2019Amecea](http://amecea.blogspot.com/2021/03/kenya-no-vigil-services-or-processions.html), l\u2019Associazione delle Conferenze episcopali dell\u2019Africa orientale - il Consiglio interreligioso del Kenya (Irck), esorta i cristiani keniani a evitare veglie e processioni notturne. In una nota diffusa in questi giorni, il Consiglio, presieduto da monsignor Anthony Muheria, arcivescovo di Nyeri, ricorda che \u201ctutti gli incontri devono rispettare le linee guida\u201d del Ministero della salute e dell\u2019Organizzazione mondiale della sanit\u00e0 (Omc). Le celebrazioni in presenza non devono quindi superare le due ore e i sacerdoti sono vivamente esortati ad incrementare le funzioni religiose per consentire la partecipazione dei fedeli in sicurezza. Agli ultra-sessantacinquenni la raccomandazione \u00e8 di seguire le Messe della Settimana Santa da casa. La nota avverte poi che troppe persone presenziano ai funerali, aumentando il rischio di contagio: \u201cDobbiamo ridurre I partecipanti ai funerali a 100, in pratica ai soli membri della famiglia\u201d, esorta il Consiglio. Un\u2019altra raccomandazione riguarda la campagna di immunizzazione, iniziata anche in Kenya con il vaccino Oxford-AstraZeneca. L\u2019invito \u00e8 a farsi vaccinare: \u201cRiteniamo che contribuir\u00e0 notevolmente a contenere la diffusione delle infezioni\", affermano i leader religiosi keniani che sollecitano il Ministero della Salute a continuare a fornire quante pi\u00f9 informazioni possibili sul vaccino per fugare eventuali dubbi sollevati dai cittadini. La nota invita inoltre tutti i leader religiosi ad incoraggiare i propri fedeli, soprattutto quelli anziani, a prendere il vaccino. Infine, il Consiglio chiede una pi\u00f9 stretta collaborazione tra governo e organizzazioni religiose nella campagna di sensibilizzazione sulla vaccinazione. Da ricordare che la settimana scorsa anche la Conferenza episcopale keniana (Kccb) aveva dato una serie di indicazioni per le liturgie della Settimana Santa, incoraggiando la trasmissione audio-video, nonch\u00e9 lo streaming in diretta su web cos\u00ec da supplire all\u2019impossibilit\u00e0 partecipare alle Messe in presenza. Tra le indicazioni specifiche offerte dalla Kccb, quella di omettere la lavanda dei piedi nella Messa in Coena Domini del Gioved\u00ec Santo, mentre nella celebrazione della Passione del Signore bacio della Croce dovr\u00e0 essere limitato al solo celebrante. Per la Domenica delle Palme e la Via Crucis, inoltre, i vescovi raccomandano di evitare le consuete processioni pubbliche che commemorano, rispettivamente, l\u2019ingresso di Ges\u00f9 a Gerusalemme e la sua salita al Calvario per la Crocifissione. Scoraggiata anche l\u2019organizzazione di \u201cattivit\u00e0 ufficiali della Chiesa\u201d nelle ore in cui \u00e8 previsto il coprifuoco nazionale, ovvero dalle 22.00 alle 4 del mattino. A tal proposito, quindi, i presuli raccomandano che la Veglia pasquale del sabato non si tenga o che, al massimo, si concluda entro le ore 20.00. (LZ)\n27 marzo - MYANMAR Golpe militare. La solidariet\u00e0 dell\u2019arcivescovo di Tokyo e dei cardinali asiatici\nNon si fermano le espressioni di solidariet\u00e0 delle Chiese asiatiche con il martoriato popolo del Myanmar, mentre prosegue la sanguinosa repressione delle proteste contro il golpe militare del 1.mo febbraio. \u00c8 di queste ore, infatti, la notizia di almeno 91 vittime nella sola giornata di oggi, il bilancio giornaliero pi\u00f9 alto mai registrato dal colpo di Stato. In una\n[lettera](https://ja-jp.facebook.com/ArchdioceseOfTokyo) inviata nei giorni scorsi alla Conferenza episcopale del Myanmar e al cardinale Charles Maung Bo, l\u2019arcivescovo di Tokyo, monsignor Isao Kikuchi, ha voluto assicurare la particolare vicinanza nella preghiera dell\u2019arcidiocesi alla Chiesa \u201csorella\u201d del Myanmar. \"In questo tempo di Quaresima, mentre rinnoviamo la nostra dedizione a Cristo e ci sforziamo di vivere una nuova vita nella nostra comunit\u00e0, preghiamo perch\u00e9 il sacrificio e le preghiere del popolo del Myanmar portino pace e rinnovamento al paese\", esordisce la missiva che esprime \u201cprofonda preoccupazione per l\u2019attuale situazione e per l'impatto che sta avendo sulla gente\". Monsignor Kikuchi assicura quindi la sua solidariet\u00e0 alla Chiesa del Myanmar, \u201cimpegnata a servire i pi\u00f9 deboli e a promuovere la pace per tutti\u201d. \u201cCon il Santo Padre preghiamo perch\u00e9 quanti hanno l'autorit\u00e0 lavorino con sincera volont\u00e0 di servire il bene comune e i fondamentali diritti umani e civili, di promuovere la giustizia e la stabilit\u00e0 nazionale per una coesistenza armoniosa, democratica e pacifica\", prosegue la lettera citando un recente intervento di monsignor Ivan Jurkovic, Osservatore Permanente della Santa Sede all\u2019Onu a Ginevra. L\u2019arcivescovo di Tokyo ricorda quindi la sua visita in Myanmar, nel febbraio 2020, quando \u2013 afferma - ha avuto modo di conoscere la realt\u00e0 della Chiesa in Myanmar, rimanendo colpito dalla profonda fede dei cattolici birmani. L\u2019auspicio del presule \u00e8 che \u201cle loro speranze e aspirazioni non siano distrutte\". Monsignor Kikuchi conclude con le parole del cardinale Bo: \u201cLa pace \u00e8 possibile, la pace \u00e8 l'unica strada\", e assicura la preghiera della comunit\u00e0 cattolica di Tokyo per il Myanmar. La lettera dell\u2019arcivescovo di Tokyo si aggiunge ai numerosi appelli ed espressioni di solidariet\u00e0 in queste settimane dalle Chiese asiatiche con la Chiesa e il popolo birmano. Tra questi la lettera aperta indirizzata nei giorni scorsi da 12 cardinali membri della Federazione della Conferenze Episcopali dell'Asia (Fabc) al cardinale Bo, in cui esprimono pieno sostegno all\u2019impegno della Chiesa birmana per una soluzione pacifica del conflitto e contro la violenza militare nei confronti di civili innocenti. Nel messaggio i cardinali asiatici si sono rivolti ai militari, ai manifestanti e a tutti gli attori politici birmani ribadendo, con il cardinale Bo, che \u201cla violenza non \u00e8 mai una soluzione; la forza non \u00e8 mai una soluzione. D\u00e0 solo origine a pi\u00f9 dolore e sofferenza, a pi\u00f9 violenza e distruzione\u201d. Ricordando che l'Asia \u201c\u00e8 un continente di pace e di speranza\u201d, e che \u00e8 \u201cun\u2019un'unica famiglia\u201d, la lettera conclude ribadendo ancora una volta che \u201cla pace \u00e8 possibile\u201d (LZ)\n27 marzo - FILIPPINE La gioia dei cattolici di Manila per la nomina del cardinale Advincula a nuovo arcivescovo della capitale\n\u201cAccolgo questa nomina come una benedizione non solo per me, ma per tutti i fedeli dell'arcidiocesi di Capiz e per le Filippine intere. Chiedo ai fedeli e ai religiosi di pregare per me e io pregher\u00f2 per loro\u201d. Cos\u00ec il cardinale Jose Fuerte Advincula, finora arcivescovo di Capiz, nella provincia filippina di Tarlac, ha commentato la sua nomina a 33.mo arcivescovo di Manila. La nomina \u00e8 stata annunciata il 25 marzo, quasi quattro mesi dopo la sua creazione a cardinale, il 28 novembre scorso. Il porporato, che compie 69 anni il 30 marzo, succede al cardinale Luis Antonio Tagle che ha guidato la pi\u00f9 importante sede vescovile delle Filippine, nonch\u00e9 prima diocesi del Paese, fino al febbraio 2020, quando Papa Francesco lo ha nominato Prefetto della Congregazione per l\u2019evangelizzazione dei popoli. Da allora l\u2019arcidiocesi \u00e8 rimasta vacante ed \u00e8 stata retta da un amministratore apostolico nella persona del vescovo ausiliare, monsignor Broderick Pabillo. Nato a Dumalag nel 1952, il cardinale Advincula \u00e8 stato ordinato sacerdote nel 1976 e ha studiato psicologia alla De la Salle University di Manila e poi Diritto canonico, sia all\u2019Universit\u00e0 Santo Tomas di Manila sia all\u2019Angelicum a Roma. Prima di essere nominato arcivescovo di Capiz da Benedetto XVI nel 2011, \u00e8 stato per dieci anni vescovo diocesi di San Carlos, nella provincia di Negros Occidentale. All'interno della Conferenza episcopale filippina (Cbcp) \u00e8 stato membro della Commissione per la dottrina della fede e della Commissione per le popolazioni indigene. La notizia della sua nomina \u00e8 stata accolta con gioia dai cattolici di Manila, diversi dei quali hanno espresso all\u2019agenzia\n[Ucanews](https://www.ucanews.com/news/catholics-look-to-new-manila-prelate-to-champion-human-rights/91904#) la speranza che nel nuovo incarico continui il suo attivo impegno per i diritti umani e per i poveri nel quale si \u00e8 distinto in questi anni come arcivescovo di Capiz. Un\u2019attenzione sottolineata nell\u2019 [intervista rilasciata il 27 ottobre scorso a Vaticanews](https://www.vaticannews.va/en/church/news/2020-10/philippines-new-cardinal-advincula-capiz-pope-peripheries-interv.html) dopo l\u2019annuncio della sua designazione a cardinale. Nell\u2019intervista il porporato aveva indicato la presenza nelle periferie e l'educazione dei giovani come le due priorit\u00e0 del suo ministero, aggiungendo che \u201cla Chiesa deve assicurarsi che la dignit\u00e0 della persona e i diritti umani siano rispettati\u201d. La data della presa di possesso dell\u2019arcidiocesi non \u00e8 stata ancora fissata, ma - come riporta l'agenzia [Cbcpnews](https://cbcpnews.net/cbcpnews/cardinal-advincula-asks-prayers-for-his-new-mission/) potrebbe avvenire intorno alle met\u00e0 di giugno. Prima di quella data, il 28 maggio, ricever\u00e0 dal Nunzio apostolico nelle Filippine, monsignor Charles John Brown, la berretta cardinalizia che Papa Francesco non ha potuto imporgli personalmente durante il Concistoro a causa della pandemia del Covid-19 che gli aveva impedito di recarsi a Roma. Con i suoi 3 milioni di fedeli e 86 parrocchie e nove diocesi suffraganee, l\u2019arcidiocesi di Manila \u00e8 una delle pi\u00f9 grandi giurisdizioni ecclesiastiche delle Filippine e anche la pi\u00f9 antica. Fu infatti elevata ad arcidiocesi nel 1595. (LZ)\n27 marzo - AFRICA Vescovi keniani ed etiopici all\u2019Onu: l\u2019ideologia di genere minaccia le conquiste e i diritti delle donne\nS\u00ec alla tutela dei diritti fondamentali di tutte le persone, senza distinzioni di orientamento sessuale, no alla promozione alla creazione di nuovi i diritti basati su ideologie che contestano la differenza sessuale biologica come un obsoleto stereotipo culturale. Si pu\u00f2 riassumere cos\u00ec la posizione espressa dalle Conferenze episcopali del Kenya e dell\u2019Etiopia in\n[due distinte relazioni](http://amecea.blogspot.com/2021/03/amecea-catholic-prelates-in-eastern.html) presentate all\u2019Esperto Indipendente delle Nazioni Unite incaricato della tutela dalla violenza e la discriminazione basata sull\u2019orientamento sessuale e l\u2019identit\u00e0 di genere (Sogi). Il riferimento \u00e8 a un recente rapporto della Sogi che sar\u00e0 presentato alla prossima sessione, la 47.ma, del Consiglio per i Diritti Umani (Hrc), in programma dal 21 giugno al 9 luglio. Istituito nel 2016 con il compito di monitorare i progressi delle leggi esistenti sui diritti umani negli Stati membro dell\u2019Onu e di aumentare la consapevolezza sulla violenza e la discriminazione basata sull\u2019orientamento sessuale e l\u2019identit\u00e0 di genere, la speciale commissione dell\u2019Onu presenta, infatti, regolarmente raccomandazioni e suggerimenti all\u2019Hrc durante le sue sessioni periodiche. Nelle loro due relazioni, preparate rispettivamente dalla Commissione per l\u2019educazione religiosa della Conferenza episcopale del Kenya (Kccb) e dalla Conferenza episcopale dell\u2019Etiopia (Cbce) i vescovi dei due Paesi africani esprimono \u201cprofonda preoccupazione\u201d per i contenuti del nuovo rapporto che, affermano, ha un netto orientamento ideologico \u201ca favore delle pi\u00f9 radicali teorie e politiche gender\u201d. Cos\u00ec facendo, evidenziano, si minano \u201ci fondamenti stessi\u201d della tutela della parit\u00e0 dei diritti e delle opportunit\u00e0 tra donne e uomini. In particolare, scrive la Kccb, la Sogi \u201cmira chiaramente a portare avanti teorie e ideologie di genere radicali che cercano di cancellare ogni differenza tra uomo e donna e che minano le tanto sudate conquiste nel campo dei diritti umani di donne e bambine\". Secondo i vescovi keniani, se tutte le persone hanno diritto di vedere riconosciuti i loro diritti umani fondamentali, l'adozione di una politica sull'identit\u00e0 di genere, che ha individuato ben 112 diverse identit\u00e0, creerebbe un\u2019infinit\u00e0 di controversie tra gli Stati membri dell\u2019Onu, poich\u00e9, in ultima istanza, qualsiasi individuo potrebbe denunciare una violazione di legge sulla base del proprio \u201csentire\u201d di genere. \u201cNessuna legge al mondo funziona in questo modo\u201d, sottolinea la relazione. Di qui la ferma opposizione della Chiesa keniana ai tentativi dell'esperto Onu \u201cdi minare i progressi conquistati a fatica da donne e ragazze\u201d. Secondo i vescovi , invece di cercare di creare \u201cprotezioni speciali\u201d per le persone in base alla percezione interna che hanno di se stesse e che pu\u00f2 mutare nel tempo, \u201csi dovrebbero piuttosto applicare le leggi e le politiche esistenti che puntano all\u2019eliminazione della violenza contro ogni persona\". Dello stesso tenore le obiezioni dei vescovi etiopici che parlano di un tentativo \"integrare la teoria gender in tutto il sistema delle Nazioni Unite e di pressioni sugli Stati membri perch\u00e9 facciano lo stesso\", con l\u2019obiettivo di tradurre questa ideologia radicale in leggi e politiche vincolanti per gli stessi Stati. \"L'idea che una persona biologicamente maschile possa diventare una ragazza o una donna, semplicemente adottando comportamenti e abiti femminili stereotipati, \u00e8 regressiva e danneggia le ragazze e le donne rafforzando quegli stessi stereotipi che hanno portato a molestie, discriminazione e violenza ai loro danni\", afferma con forza la relazione, firmata dal segretario generale della Cbce, padre Teshome Fikre Woldetensae. Nel ribadire la ferma condanna della Chiesa di ogni forma di discriminazione o violenza, sia essa basata sul sesso o su altri fattori, i vescovi si rivolgono in conclusione all\u2019Esperto Onu con queste parole: \"\u00c8 nostro dovere morale come Chiesa chiedere alla vostra Commissione di non andare contro il bene comune degli esseri umani\u201d. (LZ)\n26 marzo - ITALIA On line il Dizionario sulla Dottrina sociale della Chiesa, curato dall\u2019Universit\u00e0 Cattolica\nAmbiente, pandemia, demografia, disuguaglianze sociali, conflitti, intelligenza artificiale e big data: sono queste alcune delle \u201ccose nuove del XXI secolo\u201d che verranno affrontate dal \u201cDizionario della Dottrina sociale della Chiesa\u201d per la prima volta in versione digitale. A quasi venti anni dalla sua prima pubblicazione cartacea, avvenuta nel 2004, infatti, l\u2019opera cambia veste ed \u00e8 ora consultabile sul web, all\u2019indirizzo\n[https://www.dizionariodottrinasociale.it/](https://www.dizionariodottrinasociale.it/). Curato dal Centro di Ateneo per la Dottrina sociale della Chiesa dell\u2019Universit\u00e0 Cattolica del Sacro Cuore, il Dizionario verr\u00e0 aggiornato ogni tre mesi grazie ai contributi di studiosi attivi nelle cinque sedi dell\u2019Ateneo e che valorizzeranno la ricerca interdisciplinare. Il nuovo portale del Dizionario propone una consultazione on line lungo tre itinerari: le parole-chiave pi\u00f9 utilizzate; i singoli fascicoli di aggiornamento; i percorsi di approfondimento che rimandano ad altri documenti, sempre accessibili sul web. Tra le voci pi\u00f9 rilevanti del volume, si segnala quella su \u201clo sviluppo umano integrale e il pieno esercizio della dignit\u00e0 umana che \u2013 si legge - non possono essere imposti, ma devono essere costruiti e realizzati da ciascuna persona, famiglia, comunit\u00e0, in tutti gli ambienti dove si sviluppa la socialit\u00e0 umana: villaggi, citt\u00e0, scuole, imprese, nazioni\u201d. Peculiare anche l\u2019analisi del tema della \u201crelazione\u201d, soprattutto in famiglia, nel mondo del lavoro e tra le generazioni, cos\u00ec come la riflessione sulla pace e la convivenza, perch\u00e9 \u201cla dottrina sociale non solo promuove il rifiuto della guerra e l\u2019attuazione del disarmo, ma ci ricorda che non c\u2019\u00e8 pace senza sviluppo, senza perdono, senza giustizia, senza amicizia sociale, senza il prendersi cura della dignit\u00e0 e del bene di tutti\u201d. Ulteriori voci approfondiscono il ruolo e l\u2019importanza di politiche ed istituzioni giuste ed efficaci; i progressi, ma anche i rischi, che le nuove tecnologie comportano; la necessit\u00e0 di un equilibrio sano tra economia reale e finanza; le opportunit\u00e0 offerte dai mass-media, che \u201coggi sono cos\u00ec pervasivi che \u00e8 quasi impossibile immaginare l\u2019esistenza della famiglia umana senza di essi, nel bene e nel male\u201d. \u201cAttraverso i media e le reti - si spiega - si pu\u00f2 formare e trasmettere una cultura che rischia di essere al servizio dei potenti di turno; ma \u00e8 anche possibile sentirci pi\u00f9 prossimi gli uni agli altri, nell\u2019incontro, nel dialogo, nella vicinanza\u201d. Infine, spazio alla riflessione sulla globalizzazione che \u201cci rende vicini, ma non ci rende fratelli\u201d, perch\u00e9 \u201ctrainata prevalentemente da interessi economici\u201d, essa \u201cha portato alla costruzione di nuovi \u2018muri\u2019 fra nazioni\u201d. Il progetto innovativo \u201cesprime l\u2019importanza di esserci in questo cambio d\u2019epoca, come luogo di ricerca e di formazione\u201d, conclude la professoressa Simona Beretta, direttore del Centro di Ateneo che si occupa del volume. La Dottrina sociale, infatti, anche oggi si presenta come \u201cuna risorsa preziosa soprattutto nei momenti di cambiamento\u201d, perch\u00e9 \u201cla fede illumina la ricerca e manifesta l\u2019umano e il sociale\u201d. (IP)\n26 marzo - BOLIVIA Vescovo di Oruro: tutelare vita nascente e vedere nei sofferenti il volto di Cristo\nLa Chiesa della Bolivia ha celebrato, in questi giorni, due ricorrenze: domenica scorsa, 21 marzo, la Giornata diocesana della solidariet\u00e0, mentre ieri, 25 marzo, Solennit\u00e0 dell\u2019Annunciazione, la Giornata del nascituro. Per entrambe le iniziative Monsignor Krzysztof Bialasik, vescovo di Oruro, ha lanciato\n[un appello](https://www.iglesiaviva.net/2021/03/23/mons-bialasik-matar-a-un-nino-por-nacer-es-el-pecado-mas-grande-que-uno-puede-cometer/): in primo luogo, il presule ha esortato alla tutela della vita nascente, ricordando che \u201cuccidere un bambino non nato \u00e8 il peccato pi\u00f9 grande che si possa commettere, perch\u00e9 questo bambino non pu\u00f2 difendersi o chiedere aiuto per aver salva la vita\u201d. Di fronte, quindi, alle \u201ctante ideologie\u201d e ai \u201ctanti politici\u201d che promuovono leggi che \u201ccercano di distruggere la vita\u201d, i credenti sono chiamati a \u201cprendersi cura soprattutto dei nascituri\u201d. \u201cNon possiamo permettere che in Bolivia e nel resto del mondo si uccidano i bambini non ancora nati\u201d, ha ribadito Monsignor Bialasik. Quindi, l\u2019appello alla solidariet\u00e0: \u201cIn ogni fratello e sorella che soffre \u2013 ha detto il vescovo di Oruro \u2013 la Chiesa ci chiama a vedere il volto di Cristo in cammino verso il Calvario\u201d. Per questo, ha aggiunto, \u201cdobbiamo essere attenti al prossimo, che sia in famiglia, in prigione o in ospedale, o che sia malato nel corpo o nello spirito\u201d. \u00c8 soprattutto in queste situazioni, ha concluso il presule che \u201cbisogna esercitare la carit\u00e0\u201d, perch\u00e9 \u201cla fede senza opere \u00e8 una fede morta\u201d. Da ricordare che in Bolivia, a dicembre 2017, \u00e8 stata approvata la legalizzazione dell\u2019aborto nelle prime otto settimane di gestazione in caso di povert\u00e0, qualora la madre sia una studentessa, in presenza di malformazioni fetali o quando la gravidanza sia conseguenza di stupro o incesto o coinvolga una bambina o un\u2019adolescente. Una decisione controversa, contro la quale i vescovi del Paese si sono battuti pi\u00f9 e pi\u00f9 volte. Centinaia di migliaia anche i cittadini che, quattro anni fa, sono scesi in piazza per manifestare il proprio dissenso. \u201cFedeli alla missione profetica della Chiesa \u2013 scrivevano all\u2019epoca i presuli - insistiamo sul fatto che questa decisione rappresenta una sconfitta per tutti: essa infatti mostra ai nostri figli un Paese che non affronta i propri problemi rispettando e custodendo la vita e la dignit\u00e0 dei pi\u00f9 vulnerabili come i bambini e le donne, ma preferisce risolvere tali sfide eliminando gli innocenti\u201d. (IP)\n26 marzo - BRASILE \u201cFraternit\u00e0 ed educazione \u2013 Parla con saggezza, insegna con amore\u201d tema della Campagna di fraternit\u00e0 2022\nSar\u00e0 dedicata al tema \"Fraternit\u00e0 ed educazione - Parla con saggezza, insegna con amore\" la Campagna di fraternit\u00e0 2022, ovvero la colletta di solidariet\u00e0 promossa dalla Conferenza episcopale del Brasile in tempo di Quaresima. L\u2019argomento scelto,\n[informa il sito web dei presuli](https://www.cnbb.org.br/comissao-apresenta-proposta-da-campanha-da-fraternidade-2022-ao-conselho-permanente/), verr\u00e0 declinato seguendo l\u2019approccio dell\u2019ascolto, del discernimento e della proposta. \u201cIl gruppo incaricato di redigere il testo della Campagna \u2013 si legge ancora \u2013 prevede di concludere il lavoro entro il 15 giugno, avendo gi\u00e0 ricevuto suggerimenti dai vescovi sui documenti dai quali trarre spunto\u201d. Centrale sar\u00e0 anche il richiamo alla \u201cnecessit\u00e0 di rafforzare l\u2019importanza della famiglia nel processo educativo, nonch\u00e9 l\u2019opportunit\u00e0 di affrontare iniziative mondiali come il Patto educativo globale e l\u2019Anno della Famiglia-Amoris Laetitia\u201d, indetto da Papa Francesco a cinque anni dalla pubblicazione dell\u2019omonima Esortazione apostolica. \u201cL\u2019obiettivo generale della Campagna di fraternit\u00e0 2022 \u2013 spiega la Cnbb \u2013 \u00e8 quello di promuovere un dialogo sulla realt\u00e0 educativa in Brasile, alla luce della fede cristiana, proponendo percorsi a favore dell'umanesimo integrale e della solidariet\u00e0\u201d. Il testo, quindi, offrir\u00e0 indicazioni sull'educazione alla trasmissione della fede e alla convivenza, alla salute e alla solidariet\u00e0, andando oltre l'educazione formale. In preparazione, inoltre, c\u2019\u00e8 anche una lettera dei vescovi agli educatori, alle famiglie e agli insegnanti per motivare la loro partecipazione alla Campagna, cos\u00ec da per suscitare un ampio dialogo tra tutti gli attori della societ\u00e0. L\u2019edizione 2022 della Campagna di fraternit\u00e0 sar\u00e0 la 58.ma: l\u2019iniziativa, infatti, \u00e8 stata celebrata la prima volta, a livello nazionale, nel 1964. Ma le sue origini risalgono al 1961, quando tre sacerdoti responsabili della Caritas del Brasile idearono una raccolta fondi per le attivit\u00e0 di assistenza dell\u2019organizzazione, cos\u00ec da renderla finanziariamente autonoma. L\u2019iniziativa venne chiamata proprio \u201cCampagna di fraternit\u00e0\u201d e realizzata nella Quaresima del 1962 nella diocesi di Natal, con il sostegno di altre tre diocesi. Nel 1963, ben sedici diocesi del nord-est del Brasile aderirono al progetto. Infine, sulla scia del Concilio Vaticano II, l\u2019anno dopo la Campagna venne lanciato a livello nazionale. Solitamente, ai fedeli brasiliani giunge un messaggio del Pontefice: per l\u2019edizione 2021, incentrata sul tema \u201cFraternit\u00e0 e Dialogo: impegno di amore\u201d, Francesco [ha incoraggiato i fedeli](http://www.vatican.va/content/francesco/it/messages/pont-messages/2021/documents/papa-francesco_20210217_messaggio-fraternita-brasile.html) ad \u201caprire il cuore al nostro compagno di viaggio senza paura o sospetto, e guardare prima di tutto a ci\u00f2 che cerchiamo: la pace di fronte all'unico Dio\". (IP)\n26 marzo - MOZAMBICO Attaccate le citt\u00e0 di Manguna e Palma, Acs al fianco degli sfollati\nNuovi attacchi di gruppi armati in Mozambico. Don Kwiriwi Fonseca, uno dei responsabili della comunicazione della diocesi di Pemba, ha riferito ad Aiuto alla Chiesa che Soffre che ad essere colpite simultaneamente, due giorni fa, sono state le citt\u00e0 di Manguna e Palma. Secondo testimonianze pervenute ad Acs, la popolazione \u00e8 fuggita dalle proprie abitazioni. Molti anche i sacerdoti e le suore che hanno dovuto lasciare le loro parrocchie e missioni a causa delle violenze che dal 2017 affliggono il nord del Paese.\n[Padre Edegard Silva](http://mailserver02.mydonor.eu/acsitalia/phplist/lt.php?tid=KU8BAgxTA1VXABxeUgZWGgRXW1YVBwNUVx4HClcAX1FSBAEHWABLV1cFUltWUwMaAAcBWhVSAQIHHlRTVFdLBFAFDFIMAAJTAAACRFUAB1NVVFsCFV8FB1UeAVZTBEsHVAcHSQpWUgdXVlVcVABaDg), missionario brasiliano attualmente a Pemba, ha fatto sapere che la sua parrocchia, quella del Sacro Cuore di Ges\u00f9, nel distretto di Muidumbe, \u00e8 stata teatro di uno dei pi\u00f9 violenti attacchi terroristici dello scorso anno e ha confermato che la popolazione \u00e8 attualmente in fuga a causa dell\u2019attacco armato. \u201cMolti parenti dei nostri catechisti di Palma ci hanno contattato per informarci che stanno fuggendo - ha detto il sacerdote -. Quando si verificano questi attacchi le persone scappano in montagna ed \u00e8 difficile comunicare a causa del segnale debole e delle batterie mobili scariche. Padre Silva ha aggiunto che la citt\u00e0 di Palma si trova nella regione \u201cdove si sta portando avanti il grande progetto di esplorazione del gas della multinazionale Total\u201d e che per molti osservatori questo \u00e8 uno dei motivi della rivolta. Gli attacchi da parte di gruppi armati legati a jihadisti del sedicente Stato Islamico hanno generato una gravissima crisi umanitaria. Secondo le Nazioni Unite alla fine dello scorso anno il bilancio era di pi\u00f9 di 670mila sfollati e oltre duemila morti. Aiuto alla Chiesa che Soffre ha sostenuto fin dall\u2019inizio gli sforzi della Chiesa locale per aiutare la popolazione sfollata, e ha assicurato un primo soccorso d\u2019urgenza di 160mila euro. La fondazione di diritto pontificio inoltre, in tutto il Paese, sostiene sacerdoti e religiose, finanzia seminari, attivit\u00e0 di formazione e altri progetti per far fronte ai bisogni pi\u00f9 urgenti della vita della Chiesa (TC)\n26 marzo - FILIPPINE #coronavirus. Settima Santa: governo permette una Messa al giorno con il 10% dei presenti\nUna sola funzione liturgica al giorno alla presenza di un quantitativo massimo di fedeli pari al 10 per cento della capacit\u00e0 del luogo di culto: queste le disposizioni varate dal governo delle Filippine per la Settimana Santa, ovvero i giorni dal 28 marzo al 4 aprile, nell\u2019area metropolitana di Manila. Al contempo, \u00e8 stato ribadito che restano vietati gli assembramenti davanti ai luoghi di culto ed \u00e8 stato sottolineato che tali normative si applicano non solo alle chiese cattoliche, ma anche agli edifici di altre confessioni religiose. Infine, l\u2019esecutivo filippino ha incoraggiato l\u2019uso di un accompagnamento corale registrato, e non dal vivo, di tutte le celebrazioni. \u00c8 stata, cos\u00ec, accolta la richiesta della Conferenza episcopale locale che, nei giorni scorsi, aveva chiesto al governo di consentire almeno ad una parte di fedeli di partecipare alla Messa in presenza. In un primo momento, infatti, l\u2019Inter-Agency Task Force on Emerging Diseases aveva vietato fino a Pasqua ogni tipo di incontro religioso, limitando anche lo svolgimento di matrimoni, battesimi e servizi funebri. Dai vescovi arriva, inoltre, l\u2019incoraggiamento ai fedeli che non potranno recarsi in chiesa ad unirsi spiritualmente alle celebrazioni pasquali grazie alle dirette televisive, radiofoniche e in streaming su web. \u201cSiamo consapevoli della situazione\u201d, ha detto padre Genardo Diwa, membro della Commissione per la Liturgia dell\u2019Arcidiocesi di Manila. Nel Paese, infatti, il Covid-19 ha fatto registrare, finora, quasi 700mila casi di contagio e pi\u00f9 di 13mila decessi. (IP)\n26 marzo - FRANCIA Lotta agli abusi al centro della plenaria primaverile dei vescovi. Approvate 11 risoluzioni contro la pedofilia\nSi \u00e8 conclusa oggi la sessione primaverile della Conferenza episcopale francese (Cef), iniziata il 22 marzo e svoltasi a Lourdes in modalit\u00e0 mista (virtuale e in presenza) a causa dell\u2019emergenza sanitaria. In primo piano anche in questa assemblea, cui hanno partecipato 103 presuli, la piaga degli abusi nella Chiesa, con riferimento in particolare alla \u201cquestione della responsabilit\u00e0\u201d approfondita durante l\u2019assemblea straordinaria convocata lo scorso febbraio per portare a termine il lavoro avviato dalla Cef nel novembre 2018. Un percorso in cui i vescovi francesi hanno esaminato il tema della lotta alla pedofilia nella Chiesa nelle sue quattro dimensioni, tra loro strettamente collegate: quella commemorativa, quella dell\u2019accompagnamento degli autori, quella della prevenzione e la dimensione finanziaria. L\u2019assemblea \u2013 riporta il\n[comunicato finale](https://eglise.catholique.fr/espace-presse/communiques-de-presse/514467-assemblee-pleniere-de-mars-2021-communique-final/) - ha approvato una serie di 11 risoluzioni che riguardano questi quattro ambiti, ma anche i mezzi per implementarle, e che saranno accompagnate a breve da una lettera esplicativa rivolta ai cattolici di Francia per coinvolgere tutto il Popolo di Dio in tale processo di riconoscimento, vigilanza e sostegno. Questo in attesa della pubblicazione il prossimo autunno dell\u2019atteso rapporto della Commissione indipendente sugli abusi sessuali nella Chiesa cattolica (Ciase), che dopo l\u2019appello lanciato alle vittime a farsi avanti nel 2019, ha gi\u00e0 ricevuto 6.500 chiamate che hanno permesso di individuare 3mila vittime, per fatti per lo pi\u00f9 risalenti agli anni cinquanta e sessanta. Nel [discorso conclusivo](https://www.youtube.com/watch?v=6VThVilnIxk), trasmesso in diretta tv sul canale Kto, il presidente della Cef, monsignor Eric de Moulins-Beaufort, arcivescovo di Reims, ha ribadito la \u201crabbia\u201d ma soprattutto la \u201ctristezza e vergogna\u201d dei vescovi per il fatto che dei sacerdoti abbiano \u201cpotuto usare il potere che Cristo aveva dato loro e che la Chiesa aveva affidato loro per compiere opere di morte sui bambini e sui giovani\u201d. La lettera si rivolger\u00e0 quindi alle vittime, assicurando loro che \u201cla loro parola \u00e8 e sar\u00e0 presa sul serio\u201d; a tutti i fedeli \u201cscioccati, delusi, sconvolti\u201d dalle notizie di questi crimini, e ai sacerdoti anch\u2019essi sconvolti dagli atti commessi da loro confratelli. Un altro importante argomento all\u2019ordine del giorno \u00e8 stata la situazione finanziaria della Chiesa di Francia, pesantemente penalizzata, come altrove, dalla crisi del Covid-19 che ha ridotto drasticamente le offerte durante le Messe. I vescovi si sono detti piacevolmente sorpresi dall\u2019aumento registrato in questi mesi delle donazioni dei fedeli per il sostentamento del clero che, tuttavia, coprono solo una piccola parte del deficit. Guardando al prossimo quinquennio, i vescovi hanno quindi discusso nuove iniziative da intraprendere: in particolare, il rilancio degli appelli a donare, la riduzione degli oneri e la mutualizzazione delle risorse finanziarie a livello parrocchiale e nazionale. \u00c8 stata inoltre evidenziata l\u2019importanza degli economi diocesani e del lavoro di consulenza e monitoraggio svolto da molti volontari qualificati nelle diocesi e nelle parrocchie per una gestione pi\u00f9 rigorosa e trasparente delle finanze ecclesiastiche. Durante l\u2019assemblea, la Cef ha anche proseguito la sua riflessione sull\u2019ecologia integrale alla luce della \u201cLaudato s\u00ec\u201d di Papa Francesco, con una conferenza sul tema: \u201cProdurre e creare: quale impronta\u201d, alla quale sono intervenuti esperti del mondo produttivo e ambientalisti. La riflessione \u00e8 stata avviata nell\u2019autunno 2019 con il coinvolgimento rappresentanti, anche laici, di tutte le diocesi e membri di associazioni impegnate sul fronte dell\u2019ecologia integrale. Tra gli altri temi in agenda, infine, l\u2019implementazione nella Chiesa francese della \u201cRatio integralis institis sacerdotalis\u201d, il documento pubblicato nel 2016 dalla Congregazione per il Clero sulla formazione dei sacerdoti. (LZ)\n26 marzo - BENIN Verso le presidenziali. Leader religiosi in preghiera per la pace\nUna preghiera per la pace ed un\u2019esortazione a rinunciare agli interessi particolari ed egoistici in nome del bene comune: le ha chieste Monsignor Roger Houngb\u00e9dji, Arcivescovo di Cotonou, in Benin, celebrando ieri, 25 marzo, una Santa Messa nella Cattedrale cittadina per invocare la pace e la riconciliazione sulle prossime elezioni presidenziali, in programma l\u201911 aprile. Alla celebrazione hanno preso parte leader religiosi, rappresentanti politici e fedeli. \u201cSiamo riuniti per pregare e per invocare la pace di Dio \u2013\n[ha detto Monsignor Houngb\u00e9dji nella sua omelia](https://africa.la-croix.com/au-benin-les-confessions-religieuses-prient-pour-une-election-presidentielle-pacifique/) \u2013 perch\u00e9 la vera pace \u00e8 quella che viene dal Signore, non dal mondo e, in quanto credenti, siamo chiamati ad accettarla come un dono divino\u201d. Al contempo, l\u2019Arcivescovo ha esortato i presenti a \u201crispondere alla chiamata del Signore che ci chiede di diventare operatori di pace\u201d. Il che significa \u201caprire il cuore alla Sua Parola, avere realmente fiducia in Lui e rinunciare agli interessi personali per il bene del prossimo\u201d. La Messa dell\u2019Arcivescovo di Cotonou \u00e8 stata preceduta da altri momenti e incontri di preghiera: il 24 marzo, nella Cattedrale cittadina di \u201cNostra Signora della misericordia\u201d, i rappresentanti di diverse confessioni religiose del Paese, insieme ad alcuni esponenti politici, hanno reso omaggio alla tomba di Monsignor Isidore de Souza, Arcivescovo della citt\u00e0 dal 1990 al 1999 e tra i principali attori dell\u2019avvento della democrazia nel Paese africano. \"Possa il seme piantato dal compianto presule \u2013 ha detto padre Nathana\u00ebl So\u00e9d\u00e9, Cappellano nazionale dei dirigenti e delle personalit\u00e0 politiche del Benin - portare frutti per ricostruire il Paese\u201d, affinch\u00e9 \u201ccittadini, leader religiosi e politici abbiano a cuore di essere protagonisti del dialogo, della riconciliazione, del perdono reciproco e della pace\". Non solo: il 19 marzo, esponenti cattolici, musulmani e delle religioni originarie locali hanno pregato insieme, secondo la stessa intenzione, nella moschea Cadjehoun di Cotonou, mentre il 10 marzo a Porto-Novo, capitale del Benin, il pastore Kponjesu Amos Hounsa, presidente della Chiesa protestante metodista nazionale, ha presieduto una funzione con lo stesso auspicio. Da ricordare che le prossime presidenziali si terranno in un contesto particolare: secondo le modifiche del 2019 alla legge elettorale, infatti, ogni candidato alla presidenza nazionale deve avere il patrocinio del 10 per cento dei sindaci o dei deputati. Tuttavia, attualmente, il Parlamento del Benin \u00e8 composto esclusivamente da deputati del movimento presidenziale, il che mette a rischio il pluralismo dei candidati alla poltrona di Capo dello Stato. Tra loro, c\u2019\u00e8 anche l\u2019attuale presidente, Patrice Talon, in corsa per un secondo mandato dopo la vittoria del 2016. Il bilancio del suo quinquennio alla guida del Paese \u00e8 positivo, naturalmente, per i suoi sostenitori che evidenziano i progressi raggiunti dal Paese, che \u00e8 passato dalle nazioni a basso reddito a quelle con medio reddito. Ma la povert\u00e0 cresce sempre di pi\u00f9, i partiti dell\u2019opposizione accusano Talon di essersi rimangiato la promessa di non ricandidarsi e la magistratura ha avviato diverse inchieste per alcuni casi di corruzione. (IP)\n26 marzo - POLONIA #coronavirus Settimana Santa. Appello del presidente dell\u2019Episcopato a sacerdoti e laici perch\u00e9 osservino scrupolosamente le norme durante le celebrazioni litugiche\nMonsignor Stanis\u0142aw G\u0105decki, arcivescovo metropolita di Pozna\u0144 e presidente della Conferenza episcopale polacca, a causa del crescente numero di casi di coronavirus nel Paese, ha rivolto un appello a sacerdoti e fedeli laici \u2013 diffuso sul sito web dell\u2019Episcopato -, perch\u00e9, nel corso della Settimana Santa, osservino scrupolosamente le misure anti Covid-19 adottate per tutelare la salute di tutti durante le celebrazioni liturgiche. Il presule ha chiesto il rispetto dell'attuale limite dei partecipanti alle assemblee religiose, il rispetto del distanziamento sociale, l\u2019uso delle mascherine, la disinfezione delle mani e il rispetto delle norme di igiene delle chiese. Tutti coloro che non potranno partecipare di persona alle celebrazioni \u2013 ha ricordato - potranno connettersi spiritualmente con la comunit\u00e0 della Chiesa attraverso la preghiera e le trasmissioni dei mezzi di comunicazione. Inoltre, \"sebbene i vescovi abbiano dispensato dall'obbligo di assistere alla Santa Messa \u2013 ha ricordato -, le trasmissioni non sostituiranno mai la piena partecipazione all'Eucaristia e la ricezione dei sacramenti\". Quindi, \"lasciare le chiese aperte \u00e8 estremamente importante, perch\u00e9 l'uomo non \u00e8 solo un corpo, ma anche un'anima \u2013 ha sottolineato -, e la preghiera - soprattutto nei momenti di prova e di avversit\u00e0 - \u00e8 il nostro modo di rafforzarci sulla via della salvezza\". In questo tempo di pandemia, monsignor G\u0105decki ha ricordato tutti i malati, le loro famiglie e coloro che sono al servizio dei pi\u00f9 bisognosi, concludendo che grazie alla responsabilit\u00e0 e alla solidariet\u00e0 di tutti, sar\u00e0 possibile vivere la festa della risurrezione del Signore con fiducia e speranza. (AP)\n26 marzo - SVIZZERA #coronavirus. Appello Caritas: ridurre i premi delle assicurazioni sanitarie per combattere la povert\u00e0\nLa riduzione dei premi delle assicurazioni sanitarie sarebbe uno strumento efficace per combattere la povert\u00e0, soprattutto in tempi di pandemia da Covid-19: lo afferma la Caritas Svizzera\n[in una nota](https://www.caritas.ch/fr/news/une-reduction-plus-importante-des-primes-dassurance-maladie-permettrait-de-lutter-plus-efficacement-contre-la-pauvrete.html) in cui sottolinea che \u201cmentre negli ultimi 20 anni i premi assicurativi sanitari sono raddoppiati, i salari non hanno tenuto lo stesso ritmo\u201d. Di conseguenza, per le famiglie a basso reddito, \u201cla situazione non \u00e8 pi\u00f9 sopportabile\u201d perch\u00e9 esse si trovano a dover spendere \u201cuna media del 14 per cento del loro budget per tali premi\u201d. Il che equivale a \u201cpi\u00f9 di un mese e mezzo di stipendio\u201d. La gravit\u00e0 della situazione, continua la nota, \u00e8 evidente: \u201cSempre pi\u00f9 persone si rivolgono alla Caritas perch\u00e9 non sanno come pagare i premi assicurativi\u201d, dato che \u201cgli aumenti di stipendio sono fermi e i bilanci familiari si riducono\u201d. Di conseguenza, quando queste persone si ammalano \u201co non si curano o si indebitano per riuscire a curarsi\u201d. C\u2019\u00e8, poi, anche un problema di mancanza di informazione: molte persone, infatti \u2013 spiega l\u2019organismo caritativo \u2013 \u201cnon sanno di avere diritto ad una riduzione dei premi assicurativi o rinunciano a tale diritto a priori, a causa della complessit\u00e0 dei moduli da compilare per farne richiesta\u201d, finendo per vivere \u201cin condizioni economiche precarie\u201d. Ma \u201cle spese sanitarie non devono provocare il rischio di povert\u00e0 \u2013 ribadisce la nota \u2013 Le riduzioni dei premi assicurativi, quindi, devono essere estese e rese accessibili a tutti, nonch\u00e9 adattate alle esigenze delle persone a basso reddito e rese automatiche per gli aventi diritto\u201d. Inoltre, la Caritas auspica che siano fissati \u201cobiettivi vincolanti per l\u2019onere finanziario massimo dei premi assicurativi sanitari, affinch\u00e9 essi non superino il salario mensile di una famiglia\u201d. (IP)\n26 marzo - COLOMBIA Diocesi di Pasto: campagna \"60 giorni per la vita\u201d per incoraggiare i cattolici a prendersi cura del creato\n\"60 giorni per la vita\u201d \u00e8 la campagna lanciata dalla diocesi di Pasto, dalla prima settimana di marzo fino alla fine di aprile, per incoraggiare i cattolici a mettere in atto azioni concrete per prendersi cura delle risorse naturali, secondo il modello di ecologia integrale proposto da Papa Francesco nell'enciclica \u201cLaudato Si'\u201d. I giorni della Quaresima e la Pasqua sono infatti, come affermato da monsignor Juan Carlos Cardenas Toro, vescovo di Pasto - si legge in un comunicato diffuso sul sito web dell\u2019Episcopato -, un buon momento per vivere la conversione religiosa e \u201cpensare alla cura del creato\u201d, collocandosi pure in un periodo dell\u2019anno in cui si festeggiano, tra le altre, la Giornata dell'acqua, della terra, dell'albero e del bosco. Ogni giorno le reti sociali della diocesi si sono prese la responsabilit\u00e0 di pubblicare schede grafiche contenenti accorgimenti e azioni quotidiane da intraprendere per il bene dell'ambiente, frasi tratte dall'enciclica 'Laudato Si', nonch\u00e9 dati di interesse generale riguardanti l\u2019ambiente. Gi\u00e0 coinvolti nelle attivit\u00e0 speciali della campagna, nelle parrocchie della diocesi, i comitati della pastorale sociale e i movimenti di pastorale giovanile. Questi ultimi hanno indetto una #BasuraChallenge, che consiste nello scegliere un luogo del proprio comune di residenza con un'alta concentrazione di rifiuti solidi non pericolosi, come plastica o carta, per raccoglierli e filmarsi durante questa azione. Tra le iniziative previste, un evento accademico virtuale per riflettere sulla cura della \"casa comune\", un concerto virtuale di ringraziamento a Dio per la creazione, curato dall\u2019ufficio liturgico della diocesi, e la riforestazione di una zona vulnerabile dal punto di vista ambientale del comune di Pasto. (AP)\n26 marzo - NUOVA ZELANDA Audizioni della Royal Commission sugli abusi. Le scuse formali della Chiesa. Cardinale Dew: l\u2019aiuto alle vittime al primo posto\n\u201cAvete parlato e continuate a parlare. Vi stiamo ascoltando e vi abbiamo sentito. Chiediamo scusa e siamo dispiaciuti\u201d. Esordisce con queste parole la\n[dichiarazione](https://www.catholic.org.nz/assets/Uploads/Apology-to-Victims-and-Survivors-of-Abuse-26-March-2021.pdf) con cui stamani il cardinale John Dew, arcivescovo di Wellington e presidente della Conferenza episcopale neo-zelandese, ha presentato le scuse formali della Chiesa cattolica in Nuova Zelanda alle vittime di abusi. La dichiarazione \u00e8 stata pronunciata davanti alla speciale [Commissione Reale di inchiesta sugli abusi](https://www.abuseincare.org.nz/%20) riunita dal 15 al 29 marzo ad Auckland per la seconda fase delle audizioni dei testimoni. L\u2019organismo indipendente istituito dal governo neozelandese sta indagando sui casi di abuso sessuale, ma anche fisico, emotivo e psicologico, verificatisi negli anni passati in istituti statali e religiosi. Tra queste ultime sono comprese istituzioni dell\u2019Esercito della Salvezza, della Chiesa anglicana e appunto della Chiesa cattolica. L\u2019inchiesta mira in particolare a verificare l\u2019adeguatezza dei processi di ricorso e ci\u00f2 che deve essere fatto per sostenere le vittime. Nella prima fase delle audizioni, svoltasi lo scorso autunno, la Commissione ha ascoltato le testimonianze dei sopravvissuti, mentre in questa seconda fase sono stati chiamati a testimoniare i rappresentanti delle istituzioni religiose. Dopo le testimonianze di esponenti della Chiesa anglicana e dell\u2019Esercito della Salvezza, questa settimana \u00e8 stato il turno dei rappresentanti della Chiesa cattolica, tra i quali oggi il cardinale Dew. Nel suo intervento l\u2019arcivescovo di Wellington ha fatto pubblica ammenda per le responsabilit\u00e0 della Chiesa cattolica nei casi di abusi, a nome di tutti i vescovi e religiosi, anche del passato. \u201cNon c\u2019\u00e8 alcuna scusante per le loro e nostre azioni che vi hanno causato del male\u201d, ha affermato il porporato che ha nuovamente ringraziato i sopravvissuti per avere avuto il coraggio di denunciare e avere accettato di partecipare all\u2019inchiesta della Royal Commission. \u201cAvete parlato di abusi perpetrati da vescovi, preti, fratelli, sorelle e laici nella Chiesa cattolica. Persone di cui avreste dovuto fidarvi \u2013 ha proseguito -. Vi abbiamo ascoltato e riconosciamo di avervi causato dolore, ferite e traumi e che questo continua ad avere conseguenze nelle vostre vite\u201d. Nel ribadire che \u201cqualsiasi tipo di abuso \u00e8 inaccettabile e indifendibile\u201d, il cardinale Dew ha anche riconosciuto che queste violenze sono state rese possibili da un sistema e da una cultura nella Chiesa che \u2013 ha detto - vanno cambiati. \u201cAvete parlato delle volte in cui noi, nella Chiesa, non siamo riusciti ad ascoltarvi, ad imparare da voi e in cui ci siamo rifiutati di ascoltare ci\u00f2 ci dicevate\u201d e \u201criconosciamo che questo ha aggravato il dolore e la sofferenza\u201d, ha affermato. Il presidente dei vescovi ha quindi rinnovato le scuse per queste \u201crisposte inadeguate\u201d, \u201cper tutto ci\u00f2 che avremmo potuto fare ma non siamo riusciti a fare, e per le volte in cui siete stati respinti, ignorati, non creduti, sminuiti, dimenticati\u201d. Infine l\u2019impegno \u201ca garantire una Chiesa sicura\u201d e a porre le vittime e i sopravvissuti agli abusi al primo posto\u201d. Da ricordare che la Chiesa cattolica neozelandese ha chiesto di essere coinvolta nell\u2019inchiesta sin dall\u2019istituzione della Royal Commission nel 2018 e che in questi due anni ha fornito un numero significativo di documenti per contribuire a fare luce su quanto avvenuto e assicurare il migliore aiuto possibile ai sopravvissuti. (LZ)\n26 marzo - ITALIA Al via nel Duomo di Parma i restauri della Cappella dei Caduti, capolavoro dell\u2019arte cristiana nel primo Novecento\nUna testimonianza storica e artistica di anni cruciali per l\u2019Italia, l\u2019Europa e il mondo. La Cappella dei Caduti nel Duomo di Parma a cento anni dalla sua decorazione \u00e8 oggetto in questi mesi di un importante lavoro di restauro. Commissionata nel 1919 dall\u2019allora vescovo Guido Maria Conforti per rendere omaggio alla memoria dei 5700 parmensi deceduti durante la Grande Guerra, essa \u00e8 espressione di una tappa significativa dell\u2019evoluzione dell'arte sacra nel primo Novecento. La decorazione ad affresco fu affidata al pittore Biagio Biagetti, particolarmente apprezzato all\u2019epoca in Italia e protagonista della scena artistica in Vaticano a partire dagli anni Venti: fu infatti Direttore artistico delle pitture delle Gallerie Pontificie e dei Palazzi Apostolici, fondatore e guida del Laboratorio di Restauro dei Musei Vaticani e direttore dello Studio Vaticano del Mosaico. Attivo nei grandi cantieri delle basiliche di Padova, Loreto, Udine e Treviso, suo anche il disegno per il mosaico della facciata della basilica della visitazione ad Ain Karim in Terra Santa, \u00e8 stato tra i pi\u00f9 vivaci partecipanti al dibattito sull\u2019identit\u00e0 e il ruolo dell\u2019arte cristiana, promosso dal futuro cardinale Celso Costantini. A confronto con capolavori di grandi maestri italiani come la cupola del Correggio o la Deposizione dell\u2019Antelami, nel Duomo di Parma Biagetti lascia una delle testimonianze pi\u00f9 significative dell\u2019auspicato rinnovamento dell\u2019arte sacra, sempre nel rispetto della tradizione: un obbiettivo da lui a lungo ricercato in anni di applicazione e studio. Qui infatti, alla scuola di Previati e Segantini, per rappresentare il mistero riesce a fondere e dissolvere la materia e il pensiero attraverso il colore . Il trionfo del Sacro Cuore di Ges\u00f9, l'allegoria della vittoria e della pace feconda, il sacrificio per l'altare e il focolare sono i temi affrontati nelle pareti della Cappella appartenuta ai conti Baiardi, famiglia colpita dalla perdita di un figlio durante la prima guerra mondiale. La tecnica \u00e8 quella classica dell\u2019affresco, ma Biagetti introduce un elemento innovativo: sulla superficie dell\u2019intonaco stende pennellate di colore a secco, giustapposte secondo la tecnica divisionista, studiata da artisti come Segantini e Previati. Ne scaturiscono figure evanescenti, immateriali e una pittura profondamente moderna, di grande impatto visivo, ma alimentata dalla grande lezione del passato. E\u2019 il caso del Cristo con le braccia aperte all\u2019umanit\u00e0, vestito di bianco, circondato da un alone di chiarore come in una Trasfigurazione, o delle figure femminili velate che partecipano al solenne corteo funebre degli eroi o, ancora, del solare trionfo militare con l\u2019inedita raffigurazione del primo tricolore sventolante all\u2019interno di una chiesa. 1921. Le quattro cifre dell\u2019anno in cui il maestro pone mano ai pennelli sono ben visibili sul muro della Cappella. Ad un secolo di distanza le pitture versano in precarie condizioni conservative e da decenni si rendeva urgente un intervento di restauro. A raccogliere la richiesta di quanti da anni invocavano l\u2019avvio dei lavori \u00e8 stato l\u2019attuale vescovo di Parma monsignor Enrico Solmi. Occorre porre rimedio sulle pareti e sulla volta alle lesioni strutturali di antica formazione, a quelle stimolate da recenti fenomeni sismici. Proprio a causa della tecnica mista affresco - tempera con numerosi particolari decorati con oro in foglia, le pitture si presentano in uno stato critico: in prossimit\u00e0 delle crepe murarie si osserva anche ad occhio nudo una marcata perdita di adesione dell\u2019intonaco dallo strato sottostante e pi\u00f9 ruvido della parete, chiamato dagli addetti ai lavori \u201carriccio\u201d. Il restauro intende arrestare i fenomeni di deterioramento provocati da fessure, umidit\u00e0, polvere: fattori che insieme al particolato atmosferico hanno contribuito ad un progressivo imbrunimento tonale della tavolozza di Biagetti. Iniezioni di malta idraulica sul supporto murario, opere di consolidamento strutturale, spolveratura e de-ragnatura, pulizia da muffe e microrganismi patogeni. Per queste delicate operazioni si prevedono sei mesi di lavori per un costo di 150mila euro che saranno finanziati da Bper Banca e tramite i fondi dell\u2019Otto per Mille. L\u2019obbiettivo \u00e8 riconsegnare alla citt\u00e0 e alla chiesa di Parma, cos\u00ec come a tutti gli amanti della storia dell\u2019arte una testimonianza pittorica unica dell\u2019epoca immediatamente successiva al liberty, troppo a lungo dimenticata. (PO)\n26 marzo - MONDO Il 20 aprile la presentazione del \u201cRapporto sulla libert\u00e0 religiosa nel mondo 2021\u201d con nuovi studi\nConterr\u00e0 due novit\u00e0 la quindicesima edizione del \u201cRapporto sulla libert\u00e0 religiosa nel mondo\u201d di Aiuto alla Chiesa che Soffre, che sar\u00e0 presentato a Roma il 20 aprile, alle 11, e parallelamente a Parigi e Madrid. In una mappa le nazioni saranno classificate in base ai livelli di discriminazione e persecuzione religiosa e 6 analisi regionali raggrupperanno i 196 stati del mondo per area geografica, con conclusioni sul rispetto o sulla violazione della libert\u00e0 religiosa. L\u2019altra novit\u00e0, riferisce il portale di Aiuto alla Chiesa che Soffre, \u00e8 l\u2019inserimento di una nuova categoria di paesi denominata \u201cin osservazione\u201d, che comprende quegli stati in cui la libert\u00e0 religiosa \u00e8 minacciata. Gli autori del \u201cRapporto sulla libert\u00e0 religiosa nel mondo 2021\u201d sono, in totale, 30; si tratta di esperti, gruppi di ricerca di universit\u00e0 e centri di studio di diversi continenti che hanno analizzato ogni nazione, negli ultimi due anni, secondo parametri oggettivi e una metodologia ben precisa. Il Rapporto, l\u2019unico studio condotto da un\u2019istituzione cattolica che analizza l\u2019applicazione o il rispetto della libert\u00e0 religiosa in tutti i paesi del mondo, e tra l\u2019altro disponibile in sei lingue, viene pubblicato dal 1999 e presentato ogni due anni nei 23 uffici della Fondazione di diritto pontificio sparsi nei cinque continenti. Attraverso la pubblicazione, Aiuto alla Chiesa che Soffre vuole sottolineare l\u2019importanza della libert\u00e0 religiosa come diritto fondamentale e mettere in guardia contro il suo grave declino in molti aree geografiche, essendo la religione motivo di discriminazione, emarginazione e persecuzione per milioni di persone di tutte le fedi. Con il suo rapporto, Acs desidera sensibilizzare l\u2019opinione pubblica sulla necessit\u00e0 di proteggere e difesa la libert\u00e0 religiosa. Per la presentazione del Rapporto, diversi eventi sono stati programmati a San Paolo, Londra, Berlino, Manila e Toronto, ma, a causa della pandemia, la maggior parte si svolgeranno online. (TC)\n26 marzo - SPAGNA Brucia il campo profughi dei Rohingya in Bangladesh. La solidariet\u00e0 dei vescovi a tutte le persone colpite dall\u2019incendio a Cox's Bazar\nI vescovi della Sottocommissione episcopale per le Migrazioni e la Mobilit\u00e0 Umana insieme al Dipartimento delle Migrazioni della Conferenza episcopale spagnola, in un comunicato diffuso ieri sulla pagina web dell\u2019Episcopato, hanno espresso la loro solidariet\u00e0 a tutte le persone colpite dall\u2019incendio di luned\u00ec scorso, nel campo profughi dei Rohingya a Cox's Bazar, in Bangladesh. Sono 15 le persone che hanno perso la vita, circa 560 quelle rimaste ferite e altre 400 quelle disperse. Migliaia, inoltre, le case colpite dalle fiamme e circa 87.000 i rifugiati probabilmente interessati dal rogo. \u201cLa nostra solidariet\u00e0 a tutte le persone e famiglie colpite dall'incendio a Cox's Bazar\u201d, hanno scritto i presuli, \u201cspecialmente alle vittime e ai feriti. Cos\u00ec come al resto della popolazione dei Rohingya costretta a spostarsi e a rifugiarsi in altri campi profughi o in esilio\u201d. I vescovi, condannando \u201ctutti gli atti di violenza contro la comunit\u00e0\u201d, segregata e sottoposta a violazione dei diritti umani \u201cin una prigione a cielo aperto\u201d, hanno espresso sconcerto per questa emergenza umanitaria, che richiederebbe \u201cun impegno immediato ed efficace di risorse\u201d da parte delle nazioni; \u201cuna risposta - come ricordato da Papa Francesco e dalla Dottrina sociale della Chiesa -, di solidariet\u00e0, compassione, generosit\u00e0\u201d. Aderendo, dunque, all'appello per la pace che il Papa fece durante il suo viaggio in Myanmar e in Bangladesh tra novembre e dicembre del 2017, per \u201cuna pace basata sulla dignit\u00e0 e i diritti di ciascuna delle comunit\u00e0 che ritengono di avere la loro casa nel Paese\", i vescovi hanno concluso riconoscendo e incoraggiando il lavoro svolto dalla Chiesa, soprattutto attraverso la Caritas, per assistere i rifugiati nei campi, e da tutte le altre istituzioni che lavorano affinch\u00e9 il popolo Rohingya possa vivere in sicurezza nel suo Paese d'origine. (AP)\n26 marzo SIRIA Presto ad Homs la riapertura della Ishakian School e della chiesa armena di San MesrobSono in fase di ristrutturazione ad Homs, in Siria, la Ishakian School e la chiesa San Mesrob della comunit\u00e0 armena. Fortemente danneggiate dalla guerra, risalgono agli anni Venti, quando gli armeni si stabilirono nel quartiere di Al Hamidieh. La scuola, in particolare, era considerata un fiore all\u2019occhiello offrendo, in lingua armena, una formazione di alto livello. Con i suoi 30 dipendenti, fra docenti e personale amministrativo, poteva accogliere fino a 225 studenti. A causa della guerra civile, per\u00f2, i residenti della citt\u00e0 vecchia di Homs sono stati costretti a lasciare le loro case e a fuggire altrove e Ishakian School e la chiesa San Mesrob sono state utilizzate da gruppi armati come ospedali, poi i bombardamenti le hanno parzialmente distrutte. Ora il Consiglio delle Chiese del Medio Oriente, MECC, si sta impegnando perch\u00e9 vengano restaurate e tornino ad accogliere la comunit\u00e0 armena. A collaborare anche le Chiese dei Paesi Bassi. \u201cTemiamo che le famiglie sfollate non tornino in Siria - ha detto l\u2019arcivescovo armeno ortodosso di Damasco, Armash Nalbandian - quindi, la nostra principale preoccupazione, dopo la liberazione di Homs, \u00e8 stata la riabilitazione della chiesa e della scuola\u201d. Per l\u2019arcivescovo Nalbandian si tratta di un importante passo per rilanciare la vita sociale e locale della popolazione della citt\u00e0 vecchia e della parrocchia. \u201cQuesta chiesa e questa scuola saranno il faro che riporter\u00e0 i cittadini nella loro citt\u00e0 e nei loro quartieri - ha aggiunto l\u2019arcivescovo armeno ortodosso di Damasco -. La scuola fornir\u00e0 istruzione agli studenti e opportunit\u00e0 di lavoro ai cittadini, incoraggiandoli a tornare. Organizzeremo messe e progetti di sviluppo per coloro che vivono in condizioni difficili - ha proseguito -. Useremo la sala della chiesa per organizzare incontri per giovani e abitanti della zona, indipendentemente dalla loro religione, per farli conoscere l\u2019un l\u2019altro, promuovere la comprensione reciproca e porre le basi per una convivenza pacifica e sicura\u201d. \u00c8 prevista anche, per donne e giovani, l\u2019organizzazione di corsi di formazione professionale di sartoria, ricamo, fotografia, informatica e lingue, nonch\u00e9 di corsi di doposcuola per gli studenti. (TC)\n26 marzo - ITALIA Nell\u2019arcidiocesi di Catania, sospesa nei sacramenti la presenza di padrini e madrine per recuperarne l\u2019identit\u00e0 e la missione ecclesiale\nDal 25 maggio, nell\u2019arcidiocesi di Catania, \u201cad experimentum e ad triennium\u201d, per la celebrazione dei sacramenti del Battesimo e della Cresima non sar\u00e0 necessaria la presenza di padrini e madrine. Lo ha stabilito con un decreto l\u2019arcivescovo, monsignor Salvatore Gristina, spiegando che, \u201cnell\u2019odierno contesto socio-ecclesiale la presenza dei padrini e delle madrine risulta spesso una sorta di adempimento formale o di consuetudine sociale, in cui rimane ben poco visibile la dimensione della fede\u201d, e che, inoltre, \u201cla situazione familiare complessa e irregolare di tante persone proposte per assolvere questo compito rende la questione ancora pi\u00f9 delicata\u201d. Il presule precisa che \u201cla secolare tradizione della Chiesa vuole che padrino o madrina accompagnino il battezzando o il cresimando perch\u00e9 gli siano di aiuto nel cammino di fede\u201d, ma che ad esigere la loro presenza \u201cnon \u00e8 la celebrazione in quanto tale, ma la crescita nella fede del battezzando o del cresimando, per cui essi dovranno essere credenti solidi, capaci e pronti a sostenere nel cammino della vita cristiana\u201d. Il Codice di diritto canonico, per\u00f2, al canone 872, non ne prescrive l\u2019obbligatoriet\u00e0. Per tale motivo monsignor Gristina ha disposto la \u201csospensione temporanea dei padrini nella celebrazione dei sacramenti del Battesimo e della Confermazione\u201d, e ci\u00f2 \u201callo scopo di verificare la possibilit\u00e0 di recuperarne l\u2019identit\u00e0 e la missione ecclesiale\u201d (TC)\n26 marzo - INDIA Delusione nella Chiesa per il nuovo rifiuto della libert\u00e0 su cauzione a padre Swamy, il Gesuita detenuto da ottobre per sedizione\nEnnesimo rifiuto al rilascio su cauzione di padre Stan Swamy, l\u2019anziano gesuita indiano attivista per i diritti degli indigeni nello Stato del Jharkhand, arrestato lo scorso 8 ottobre dall\u2019agenzia antiterrorismo indiana (Nia) con l\u2019accusa di presunti legami con i ribelli maoisti e sedizione. Il 22 marzo la Corte speciale della Nia ha nuovamente respinto l\u2019istanza di scarcerazione presentata dai legali, nonostante le precarie condizioni di salute del sacerdote, affetto, tra l\u2019altro, da Parkinson e con difficolt\u00e0 di deambulazione. Secondo il giudice, le prove a carico del religioso, avrebbero solidi riscontri. In particolare, la corte ha fatto riferimento a oltre 140 e-mail, a suo dire, compromettenti scambiate tra padre Swamy e altri imputati e al fatto di avere ricevuto 800mila rupie per sostenere i ribelli maoisti. Elementi da cui, afferma l\u2019ordinanza, \u201csi pu\u00f2 dedurre che il ricorrente, insieme ad altri membri dell'organizzazione fuori legge, abbia tramato un grave complotto per creare disordini nell'intero Paese e per rovesciare il governo politicamente e con il ricorso la forza\". Affermazioni definite \u201cassurde\u201c dal confratello Cedrik Prakash, SJ, anch'egli impegnato da anni per i diritti umani e che in questi mesi ha sostenuto attivamente la campagna per la sua liberazione. \u201cAccompagnare i poveri e i vulnerabili, gli sfruttati e gli esclusi nella loro ricerca di una societ\u00e0 pi\u00f9 umana e giusta e pienamente nel quadro della Costituzione non si tratta di rovesciare alcun governo\", ha dichiarato il sacerdote, ribadendo in un\n[post su Facebook](/editor.html/content/rei/documentazione/repo/2021/03/26/_VNS%20INDIA%20Delusione%20nella%20Chiesa%20per%20il%20nuovo%20rifiuto%20della%20libert%C3%A0%20su%20cauzione%20per%20padre%20Swamy,%20il%20Gesuita%20detenuto%20da%20ottobre%20per%20sedizione%20%20%20(VNS),%2026mar21%20-%20Ennesimo%20rifiuto%20al%20rilascio%20su%20cauzione%20di%20padre%20Stan%20Swamy,%20l%E2%80%99anziano%20gesuita%20indiano%20attivista%20per%20i%20diritti%20degli%20indigeni%20nello%20Stato%20del%20Jharkhand,%20arrestato%20lo%20scorso%208%20ottobre%20dall%E2%80%99agenzia%20antiterrorismo%20indiana%20(Nia)%20con%20l%E2%80%99accusa%20di%20presunti%20legami%20con%20i%20ribelli%20maoisti%20e%20sedizione.%20Il%2022%20marzo%20la%20Corte%20speciale%20della%20Nia%20ha%20nuovamente%20respinto%20l%E2%80%99istanza%20di%20scarcerazione%20presentata%20dai%20legali,%20nonostante%20le%20precarie%20condizioni%20di%20salute%20del%20sacerdote,%20affetto,%20tra%20l%E2%80%99altro,%20da%20Parkinson%20e%20con%20difficolt%C3%A0%20di%20deambulazione.%20%20Secondo%20il%20giudice,%20le%20prove%20a%20carico%20del%20religioso,avrebbero%20solidi%20riscontri.%20In%20particolare,%20la%20corte%20ha%20fatto%20riferimento%20a%20oltre%20140%20mail,%20a%20suo%20dire,%20compromettenti%20scambiate%20tra%20padre%20Swamy%20e%20altri%20imputati%20e%20al%20fatto%20di%20avere%20ricevuto%20800mila%20rupie%20per%20sostenere%20i%20ribelli%20maoisti.%20Elementi%20da%20cui,%20afferma%20l%E2%80%99ordinanza,%20%E2%80%9Csi%20pu%C3%B2%20dedurre%20che%20il%20ricorrente,%20insieme%20ad%20altri%20membri%20dell'organizzazione%20fuori%20legge,%20abbia%20tramato%20un%20grave%20complotto%20per%20creare%20disordini%20nell'intero%20Paese%20e%20per%20rovesciare%20il%20governo%20politicamente%20e%20con%20il%20ricorso%20la%20forza%22.%20%20Affermazioni%20definite%20%E2%80%9Cassurde%E2%80%9C%20dal%20confratello%20Cedrik%20Prakash,%20SJ,%20anch'egli%20impegnato%20da%20anni%20per%20i%20diritti%20umani%20e%20che%20in%20questi%20mesi%20ha%20sostenuto%20attivamente%20la%20campagna%20per%20la%20sua%20liberazione.%20%E2%80%9CAccompagnare%20i%20poveri%20e%20i%20vulnerabili,%20gli%20sfruttati%20e%20gli%20esclusi%20nella%20loro%20ricerca%20di%20una%20societ%C3%A0%20pi%C3%B9%20umana%20e%20giusta%20e%20pienamente%20nel%20quadro%20della%20Costituzione%20non%20si%20tratta%20di%20rovesciare%20alcun%20governo%22,%20ha%20dichiarato%20il%20sacerdote,%20%20ribadendo%20in%20un%20post%20su%20Facebook%20che%20la%20detenzione%20un%20uomo%20in%20questo%20stato%20di%20salute%20e%20con%20nessuna%20prova%20consistente%20di%20un%20suo%20coinvolgimento%20in%20attivit%C3%A0%20antinazionali%20e%20%C3%A8%20una%20vergogna%20per%20l%E2%80%99India.%20In%20un%E2%80%99intervista%20al%20quotidiano%20on-line%20%E2%80%9CMatters%20of%20India%E2%80%9D,%20padre%20Prakash%20ricorda%20il%20suo%20lavoro%20indefesso%20per%20gli%20Adivasi%20(le%20popolazioni%20tribali%20dell%E2%80%99India)%20e%20per%20tutti%20gli%20esclusi%20nella%20societ%C3%A0%20indiana%20sempre%20nel%20rispetto%20della%20legge.%20%20%20Delusione%20e%20tristezza%20per%20la%20decisione%20%C3%A8%20stata%20espressa,%20a%20nome%20di%20quanti%20si%20sono%20battuti%20in%20questi%20mesi%20per%20la%20sua%20liberazione,%20anche%20da%20padre%20Arockiasamy%20Santhanam,%20segretario%20del%20Forum%20nazionale%20degli%20avvocati%20di%20religiosi%20e%20sacerdoti%20che%20ricorda%20che%20la%20libert%C3%A0%20su%20cauzione%20per%20una%20persona%20in%20attesa%20di%20giudizio%20%C3%A8%20un%20diritto%20quando%20non%20ci%20sono%20pericoli%20di%20fuga%20e%20di%20inquinamento%20delle%20prove.%20%22Non%20si%20tratta%20di%20una%20persona%20che%20fuggirebbe%20da%20un%20processo%20legale%20e%20ha%20sempre%20collaborato%20con%20la%20polizia%20e%20la%20Nia%E2%80%9D,%20ha%20dichiarato%20a%20%E2%80%9CMatters%20on%20India.%20%22La%20custodia%20cautelare%20illimitata%20non%20pu%C3%B2%20essere%20una%20punizione%20per%20accuse%20non%20dimostrate%20%22.%20Suor%20Sujata%20Jena,%20avvocato%20e%20attivista%20per%20i%20diritti%20umani%20punta%20il%20dito%20contro%20un%20sistema%20giudiziario%20ingiusto_%20%E2%80%9CIl%20Preambolo%20della%20nostra%20Costituzione%20afferma%20che%20la%20giustizia%20%C3%A8%20la%20prima%20cosa%20che%20lo%20Stato%20vuole%20garantire.%20Eppure,%20adesso%20l%E2%80%99unica%20cosa%20che%20sembra%20contare%20%C3%A8%20il%20potere%E2%80%9D%20ha%20detto%20la%20religiosa%20della%20Congregazione%20dei%20Sacri%20Cuori%20di%20Ges%C3%B9%20e%20Maria.%20Secondo%20suor%20Edelin%20Kujur,%20assistente%20sociale%20a%20Calcutta,%20%20il%20sacrificio%20di%20padre%20Swamy%20per%20i%20poveri%20e%20gli%20emarginati%20non%20sar%C3%A0%20vano.%20Detenuto%20a%20Mumbai%20nonostante%20l'et%C3%A0%20e%20la%20malattia,%20padre%20Swamy%20%C3%A8%20detenuto%20dallo%20scorso%20ottobre%20insieme%20ad%20altri%2015%20attivisti%20sociali%20per%20i%20diritti%20degli%20Adivasi,%20tutti%20accusati,%20in%20base%20alla%20%22Unlawful%20activities%20prevention%20act%22%20(Uapa)%20di%20terrorismo%20e%20di%20complicit%C3%A0%20con%20i%20ribelli%20maoisti.%20Il%20sacerdote%20%C3%A8%20accusato,%20tra%20l%E2%80%99altro,%20di%20essere%20coinvolto%20nei%20disordini%20scoppiati%20nel%202018%20a%20Bhima-Koregaon,%20nello%20Stato%20del%20Maharashtra.%20Per%20la%20sua%20liberazione%20in%20questi%20mesi%20si%20%C3%A8%20mobilitata%20tutta%20la%20Chiesa%20in%20India%20e%20non%20solo.%20Gli%20appelli%20compreso%20-%20incluso%20quello%20rivolto%20da%20tre%20cardinali%20indiani%20lo%20scorso%20gennaio%20durante%20un%20incontro%20con%20Primo%20Ministro%20Narendra%20Modi%20-%20non%20hanno%20tuttavia%20sortito%20alcun%20effetto.%20Vatican%20News%20Service%20-%20LZ) che la detenzione un uomo in questo stato di salute e con nessuna prova consistente di un suo coinvolgimento in attivit\u00e0 antinazionali e \u00e8 una vergogna per l\u2019India. In un\u2019intervista al quotidiano on-line [\u201cMatters of India\u201d,](https://mattersindia.com/2021/03/denial-of-bail-to-stan-swamy-evokes-criticism-anguish/) padre Prakash ricorda il suo lavoro indefesso per gli Adivasi (le popolazioni tribali dell\u2019India) e per tutti gli emarginati nella societ\u00e0 indiana, sempre nel rispetto della legge. Delusione e tristezza per la decisione \u00e8 stata espressa, a nome di quanti si sono battuti in questi mesi per la sua liberazione, anche da padre Arockiasamy Santhanam, segretario del Forum nazionale degli avvocati di religiosi e sacerdoti che ricorda che la libert\u00e0 su cauzione per una persona in attesa di giudizio \u00e8 un diritto quando non ci sono pericoli di fuga e di inquinamento delle prove. \"Non si tratta di una persona che fuggirebbe da un processo legale e ha sempre collaborato con la polizia e la Nia\u201d, ha dichiarato a \u201cMatters on India. \"La custodia cautelare illimitata non pu\u00f2 essere una punizione per accuse non dimostrate \". Suor Sujata Jena, avvocato e attivista per i diritti umani punta il dito contro un sistema giudiziario ingiusto: \u201cIl Preambolo della nostra Costituzione afferma che la giustizia \u00e8 la prima cosa che lo Stato vuole garantire. Eppure, adesso l\u2019unica cosa che sembra contare \u00e8 il potere\u201d ha detto la religiosa della Congregazione dei Sacri Cuori di Ges\u00f9 e Maria. Secondo suor Edelin Kujur, assistente sociale a Calcutta, il sacrificio di padre Swamy per i poveri e gli emarginati non sar\u00e0 vano. Detenuto a Mumbai nonostante l'et\u00e0 e la malattia, padre Swamy \u00e8 in carcere dallo scorso ottobre insieme ad altri 15 attivisti sociali per i diritti degli Adivasi, tutti accusati, in base alla \"Unlawful activities prevention act\" (Uapa), di terrorismo e di complicit\u00e0 con i ribelli maoisti. Il sacerdote \u00e8 accusato, tra l\u2019altro, di essere coinvolto nei disordini scoppiati nel 2018 a Bhima-Koregaon, nello Stato del Maharashtra. Per la sua liberazione in questi mesi si \u00e8 mobilitata tutta la Chiesa in India e non solo. Gli appelli - compreso quello rivolto da tre cardinali indiani lo scorso gennaio durante un incontro con Primo Ministro Narendra Modi - non hanno tuttavia sortito alcun effetto. (LZ)\n26 marzo - PER\u00d9 Settimana Santa. Lettera dei vescovi al popolo di Dio: \u201cNon c'\u00e8 gloria senza croce, non c'\u00e8 risurrezione senza morte\u201d\n(A pochi giorni dall\u2019inizio della Settimana Santa, dal 29 marzo al 4 aprile, i vescovi del Per\u00f9 hanno diffuso ieri la loro \u201cLettera al popolo di Dio\u201d, invitando i fedeli, in questo tempo di pandemia, \u201da condividere e vivere insieme il grande mistero della nostra fede: la passione, morte e risurrezione di nostro Signore Ges\u00f9 Cristo, il Figlio del Dio vivente, che ha dato la sua vita per salvarci\u201d. Quest\u2019anno, non potendo vivere insieme le celebrazioni della Settimana Santa, a causa delle norme restrittive adottate dal governo per arginare la diffusione della pandemia di coronavirus, i presuli nella loro lettera hanno assicurato ai fedeli la loro vicinanza: \u201cSappiate che sarete nei nostri cuori e pregheremo per voi, per la vostra salute, quella delle vostre famiglie e per tutte le vostre intenzioni\u201d. \u201cSappiamo bene \u2013 hanno continuato - cosa state passando, conosciamo le vostre sofferenze, le vostre incertezze e le vostre preoccupazioni, perch\u00e9 vi siamo molto vicini e continueremo ad accompagnarvi in questo tempo di dura prova\u201d, \u201cin questa lunga Via Crucis che stiamo vivendo nella nostra carne da pi\u00f9 di un anno\u201d. Sviluppando una serie di riflessioni, in questo tempo segnato \u201cda sofferenza, angoscia e morte\u201d, i vescovi hanno esortato i cattolici a riunirsi \u201ccome famiglia, come Chiesa domestica\u201d e a contemplare il Crocifisso, a volgere il loro sguardo di fede a Lui e scoprire ancora una volta la grandezza dell'amore divino, perch\u00e9 \u00e8 in questo dialogo con Lui \u2013 hanno osservato - che \u201ctroviamo il senso della vita, della storia, delle prove, anche della morte; ma troviamo anche l'ispirazione per continuare il nostro pellegrinaggio, con la pace nel cuore e con la fiducia che Dio si \u00e8 fatto compagno di viaggio\u201d.Ricordando poi le testimonianze di fede incrollabile dei laici, che hanno veramente \u201cabbracciato la croce redentrice\u201d, continuando \u201da lottare con coraggio per superare le sofferenze causate dalla pandemia e da altre situazioni della vita\u201d, l\u2019Episcopato ha incoraggiato i peruviani a vivere questa dura Quaresima, \u201cportando la croce a testa alta, con il cuore pieno di speranza, sapendo bene a chi abbiamo dato la nostra fiducia\u201d. \u201cPer il cristiano \u2013 hanno sottolineato - non c'\u00e8 gloria senza croce, non c'\u00e8 risurrezione senza morte\u201d, e anche se pu\u00f2 sembrare in un primo momento che tutto rimanga sempre uguale, non \u00e8 cos\u00ec: \u201cCristo \u00e8 risorto!\u201d Ed \u00e8 risorto, rimanendo con noi per sempre nell\u2019Eucaristia, anche per redimere la nostra storia oggi. I vescovi hanno concluso la loro lettera con la preghiera che il Signore ci faccia sperimentare \u201cla gioia della sua luce, la luce del Risorto\u201d, e che tutti possiamo essere \u201cportatori della sua luce, in modo che, attraverso la Chiesa, lo splendore del volto di Cristo risorto entri nel mondo e illumini questa notte oscura della pandemia\u201d. \u201cCol passare dei giorni, la speranza comincia a profilarsi, una luce comincia a brillare: la tomba \u00e8 vuota, la pietra \u00e8 stata spostata e il cuore sente che qualcosa di grande \u00e8 successo\u201d. (AP)\n25 marzo - TERRA SANTA Il patriarca Pizzaballa: la salvezza \u00e8 nell\u2019incontro personale con Dio, non nelle messe virtuali e nei social\n\u201cOggi veniamo qui per portare questo nostro faticoso vissuto davanti alla Vergine di Nazareth e per chiedere a noi stessi cosa possiamo imparare da quanto abbiamo sperimentato\u201d: \u00e8 quanto ha detto oggi il patriarca latino di Gerusalemme Pierbattista Pizzaballa che ha celebrato a Nazareth la Messa per la solennit\u00e0 dell\u2019Annunciazione. Per il patriarca la risposta a tutto consiste nell\u2019ascoltare e compiere la Parola di Dio. \u201cFede e vita si devono parlare a vicenda\u201d, ha spiegato, e oggi, giorno in cui si celebra \u201cil s\u00ec di Maria che ha permesso a Dio di irrompere nella realt\u00e0 del mondo, assumendo la nostra stessa carne\u201d, l\u2019incarnazione ci dice quanto Dio ami l\u2019umanit\u00e0. \u201cIl mondo non \u00e8 mai stato un\u2019isola felice: problemi di ogni genere, ingiustizie, divisioni, guerre, malattie ci sono oggi come nel passato e sempre - ha aggiunto monsignor Pizzaballa -. Ma tutto questo non ha impedito in alcun modo il compiersi del progetto di Dio in un mondo cos\u00ec. Il Suo desiderio di salvezza non \u00e8 stato fermato dalla nostra disobbedienza: Lui si \u00e8 fatto uno di noi, perch\u00e9 ci ha amati come siamo\u201d. Per il patriarca latino di Gerusalemme si tratta \u201cdi vivere nella certezza che questo mondo, per quanto ferito e offeso, \u00e8 comunque il Luogo nel quale Dio si \u00e8 manifestato e nel quale ci ha incontrato, e dove ancora oggi Lo incontriamo\u201d. Ma se \u201csempre pi\u00f9 spesso, e soprattutto in questo ultimo anno, nella scuola, nel lavoro e addirittura nella Chiesa\u201d, ci sono stati pi\u00f9 incontri virtuali che reali a causa del lockdown, e se la tecnologia ha permesso di mantenere un minimo di socialit\u00e0, \u201cnon \u00e8 attraverso la tecnologia che incontreremo il Signore\u201d. \u201cNon saranno le messe virtuali a salvarci, e nemmeno i social, ma l\u2019incontro personale con Lui\u201d ha affermato monsignor Pizzaballa. Il patriarca ha aggiunto che \u201cil mistero che oggi celebriamo \u00e8 anche un invito \u2026 a ritrovare nella propria vita, personale e comunitaria, cos\u00ec come essa \u00e8, i segni della presenza di Dio, il luogo dove incontrarlo\u201d, che \u201cabbiamo bisogno di recuperare uno sguardo positivo e sereno sulla Chiesa e sul mondo, ancora oggi abitato dalla Sua presenza\u201d e che \u201cil male, il dolore, le ingiustizie e le nostre solitudini non possono essere l\u2019unica voce che ci interpella\u201d. \u201cIn questo mondo, in questa societ\u00e0, in questa Chiesa, siamo invitati a pronunciare il nostro \u2018s\u00ec\u2019 a Dio che ci chiama per il suo progetto di salvezza - ha sottolineato monsignor Pizzaballa -. Un \u2018s\u00ec\u2019 che si traduce poi in azione concreta e positiva per il bene e per la giustizia\u201d. Nella sua omelia il patriarca latino di Gerusalemme ha inoltre precisato che \u00e8 lo Spirito Santo a donare agli uomini \u201cla capacit\u00e0 di cogliere dentro i vari passaggi della storia l\u2019opera di Dio\u201d e che oggi pi\u00f9 che mai c\u2019\u00e8 \u201cbisogno di testimoni che ci aiutino a stare di fronte ai fatti della vita con speranza e fiducia\u201d, di una comunit\u00e0 di credenti \u201ccon uno sguardo libero e sereno sulla vita del mondo, senza paura e desiderosa di costruire e promuovere il bene e la giustizia\u201d. Infine monsignor Pizzaballa ha avuto un pensiero per la Terra Santa. \u201cCi \u00e8 necessaria la fiducia nello Spirito che dona alla nostra Chiesa la capacit\u00e0 e la determinazione di compiere la Sua Parola - ha rimarcato -. Troppo spesso, infatti, ci rinchiudiamo dentro i nostri problemi, che diventano il nostro unico orizzonte. Siamo sempre cos\u00ec presi dalle piccole faccende della vita, dalle cose da fare, o anche dai grandi progetti, che ci dimentichiamo l\u2019essenziale: l\u2019esistenza ha senso solo se si apre all\u2019amore\u201d. Il patriarca latino di Gerusalemme ha concluso la sua omelia chiedendo alla Vergine di Nazareth di accompagnare e sostenere la Chiesa di Terra Santa e di renderla feconda di nuova e gioiosa vita per il bene di tutti. (TC)\n25 marzo - ITALIA Da monsignor Sorrentino l\u2019invito a pregare il 27 marzo, nello \u201cspirito di Assisi\u201d, per il Mozambico\nSar\u00e0 dedicata al Mozambico la preghiera del 27 marzo in ricordo dello storico incontro per la pace di Assisi del 1986. L\u2019invito \u00e8 a pregare per questa intenzione nell\u2019arco della giornata, ciascuno per conto proprio. L\u2019appuntamento voluto dal vescovo di Assisi-Nocera Umbra- Gualdo Tadino, monsignor Domenico Sorrentino e portato avanti dalla Commissione diocesana per lo \u201cSpirito di Assisi\u201d, si ripete con cadenza mensile, in memoria dell\u2019iniziativa promossa da Giovanni Paolo II. \u201cIn questo mese vogliamo raccogliere il grido che proviene dal Mozambico e che diviene supplica e preghiera - scrive nell\u2019invito alla preghiera, monsignor Sorrentino -. Dalle testimonianze dirette che ci provengono dai villaggi pi\u00f9 interni e soprattutto dai distretti della provincia Nord-Est, diverse fazioni (gruppi jihadisti, esercito, compagnie militari private) si rendono protagonisti di crimini e violenze efferate\u201d. Il presule riferisce che nei giorni scorsi sono state raccolte testimonianze circa la decapitazione di bambini inermi e che questa situazione, iniziata all\u2019incirca nel 2017, ha provocato un numero elevato di vittime ma anche una folla di profughi interni che vagano alla ricerca di una qualche forma di assistenza. Alla situazione politica instabile e insicura, prosegue il vescovo di Assisi-Nocera Umbra- Gualdo Tadino, si sono aggiunti i gravissimi danni provocati dal ciclone Kenneth abbattutosi nel Paese nel 2019 e dalle alluvioni dell\u2019inizio dello scorso anno. \u201cLa nostra preghiera che si rivolge al Dio misericordioso, chiede anche di risvegliare la solidariet\u00e0 internazionale e la comunit\u00e0 politica affinch\u00e9 si possa intervenire efficacemente a sostegno di chi \u00e8 indifeso\u201d aggiunge il presule. Volendo dare seguito all\u2019intuizione di Giovanni Paolo II che nell\u2019incontro orante per la pace del 1986, alla presenza di tanti rappresentanti di religioni diverse, inaugur\u00f2 lo \u201cspirito di Assisi\u201d, monsignor Sorrentino conclude il suo invito invocando Dio perch\u00e9 ascolti \u201cla voce che, in tante lingue diverse, da tanti luoghi del mondo, invoca il dono della pace e la conversione dei cuori\u201d. (TC)\n25 marzo - COLOMBIA Giornata Nazionale per la Vita. I vescovi: \u201cVolgiamo il nostro sguardo alla Santa Famiglia per imparare ad essere custodi e difensori della vita\u201d\nI vescovi colombiani, oggi, nella solennit\u00e0 dell'Annunciazione e nel contesto dell'Anno della Famiglia Amoris Laetitia, indetto da Papa Francesco, in un messaggio firmato da monsignor Juan Vicente C\u00f3rdoba Villota, vescovo di Fontib\u00f3n e presidente della Commissione episcopale per la Promozione e la Difesa della Vita, hanno esortato i fedeli a vivere questo 25 marzo, Giornata Nazionale per la Vita, rivolgendo il loro sguardo alla Santa Famiglia \u201cper imparare ad essere custodi e difensori della vita\u201d. \"Di fronte alla cultura della morte che vuole imporsi nel nostro tempo - hanno affermato -, siamo chiamati ad essere custodi della vita\", perch\u00e9 essa \u00e8 un dono che viene dalla misteriosa e generosa volont\u00e0 di Dio e \u201cla Chiesa, che \u00e8 Madre, ci invita a curare, custodire e difendere ogni vita umana, dal concepimento alla sua fine naturale\u201d. I presuli hanno espresso il loro ringraziamento \u201ca tutte quelle persone e istituzioni che, mosse dalla loro fede o dall'umana solidariet\u00e0\u201d, in ambito ecclesiale e civile realizzano tante iniziative per promuovere con coraggio la cultura della vita: coloro che accompagnano le donne incinte in situazioni vulnerabili; i legislatori e le autorit\u00e0 che lavorano per difendere il diritto alla vita; coloro che si prendono cura degli anziani e dei malati terminali; e \u201ctutte le persone e istituzioni che difendono e promuovono la vita in tutte le sue dimensioni sul nostro pianeta, la casa comune al servizio di tutti senza discriminazione, sostenendo l'apostolato dell'ecologia integrale a favore di tutta l'umanit\u00e0\". Invitando i sacerdoti, i religiosi e i fedeli laici a mantenere un fermo impegno a difendere la vita, i vescovi hanno concluso chiedendo l'intercessione della Santa Famiglia di Nazareth \"affinch\u00e9 ci renda apostoli del Vangelo della Vita\". (AP)\n25 marzo - ITALIA Festa dell\u2019Annunciazione. Monsignor Delpini ai medici: vostra dedizione generosa fino all\u2019eroismo\n\u201cIn questi mesi di pandemia la dedizione generosa fino all\u2019eroismo ha caratterizzato il personale sanitario. Non sempre \u00e8 stato riconosciuto, non sempre le richieste di aiuto e la speranza di guarigione si \u00e8 espressa con il realismo e la comprensione che ci si possono aspettare, talora invece di attese sono state pretese irrealistiche, talora il servizio prestato invece che un grazie ha ricevuto reazioni sgarbate. Anche questo interroga il principio del dono e chiede di essere disponibili a perdonare, a ricambiare il male con il bene, a continuare a professare: \u2018Ecco, vengo per fare la volont\u00e0 del Signore, che io possa essere un dono, in ogni circostanza e ambiente, sempre, per tutti\u2019\u201d. Cos\u00ec l\u2019arcivescovo di Milano, monsignor Mario Delpini, nell\u2019omelia alla Messa celebrata in occasione della Festa dell\u2019Annunciazione del Signore questa mattina presso la chiesa dell\u2019Annunciata interna all\u2019Universit\u00e0 degli Studi, nell\u2019antica sede della Ca\u2019 Granda. Il presule ha esordito ricordando che ci sono uomini per i quali la vita si fonda sulla paura e altri uomini per i quali, invece, tutto \u00e8 mercato, l\u2019esistenza stessa si fonda sulla contrattazione. Contro queste logiche aberranti l\u2019Angelo \u00e8 andato da Maria per annunciarle che \u00e8 piena di grazia, una grazia gratuita che annulla la paura e non chiede nulla in cambio. Ed \u00e8 proprio questo annuncio e il s\u00ec in risposta che questo riceve che inquadrano la vita umana nella giusta prospettiva: quella del dono di s\u00e9 per gli altri, sull\u2019esempio di Maria e di Ges\u00f9. Un principio, quello del dono, che poi diventa vocazione, quella che proprio oggi in questo tempo di pandemia si ritrova nell\u2019operato quotidiano dei sanitari. \u201cUn ospedale \u00e8 un sistema complesso in cui si incontrano e si fecondano e talora si scontrano tante dimensioni - ha sottolineato l\u2019Arcivescovo - quella della malattia e della fragilit\u00e0, quella della cura e dell\u2019assistenza, quella della ricerca e della scienza, quella della politica e delle risorse finanziarie\u201d. \u201cTutte queste dimensioni hanno un\u2019anima e quest\u2019anima ispira tutta la vita dell\u2019ospedale. Quest\u2019anima \u00e8 abitata dall\u2019annunciazione dell\u2019Angelo che rivela e tiene vivo il principio del dono: la vita \u00e8 dono e la risposta al dono \u00e8 decidere di donarsi, di dedicarsi a prendersi cura dei fratelli e delle sorelle\u201d, ha concluso. (RB)\n25 marzo - ZIMBABWE Leader cristiani: \u201cTrovare la gioia nella verit\u00e0\u201d\n\u201cTrovate la gioia nella verit\u00e0\u201d: si apre cos\u00ec la dichiarazione diffusa dalla Churches Convergence on Conflict and Peace (Cccop), organizzazione cristiana dello Zimbabwe che opera nel campo della promozione della pace. Tra i suoi membri c\u2019\u00e8 anche la Commissione episcopale cattolica Giustizia e pace. La nota \u00e8 stata pubblicata ieri, 24 marzo, in occasione della Giornata internazionale per il diritto alla verit\u00e0 sulle gravi violazioni dei diritti umani e per la dignit\u00e0 delle vittime. La ricorrenza \u00e8 stata proclamata dall\u2019Onu nel 2010. La Cccop sottolinea, in particolare, \u201cil ruolo della verit\u00e0 negli sforzi di pace\u201d, sottolineando come essa \"crei la base per la riconciliazione, agevolando un ambiente favorevole dove si incontrano sia i colpevoli che le vittime\". La verit\u00e0, inoltre, porta alla luce la realt\u00e0 di coloro che \u201cusano la violenza come strumento di potere, ad esempio in politica\u201d e garantisce \u201clo svolgimento corretto dei fatti fino alla pace\u201d, permettendo anche la comprensione reciproca e lo sviluppo della giustizia. In quest\u2019ottica, i rappresentanti dell\u2019organizzazione cristiana invitano gli organismi ecclesiali in Zimbabwe a \u201criflettere sulla loro chiamata alla verit\u00e0 e sulle risposte che essi danno sulla riconciliazione e le sfide che si incontrano nel caso di violazioni dei diritti fondamentali delle persone\". Ribadendo, poi, che, come sancito dalla Costituzione nazionale, \u201clo Stato \u00e8 obbligato a proteggere e promuovere la dignit\u00e0 umana\u201d, la Cccop esorta il governo \u201ca rispondere di qualsiasi mancanza nel garantire alla popolazione la giusta protezione e nel trovare rapidamente un rimedio ai danni sub\u00ecti\u201d nel campo dei diritti umani. Essi, infatti \u2013 aggiunge la nota \u2013 sono presenti anche \u201cnel Vangelo e in alcuni passi della Bibbia, in quanto Parola di Dio su cui si basano i valori cristiani ed i princip\u00ee della dottrina sociale della Chiesa\u201d. Da ricordare che la Giornata del 24 marzo coincide con l\u2019anniversario della morte dell\u2019Arcivescovo di El Salvador, Oscar Arnulfo Romero, che fu ucciso il 24 marzo del 1980 mentre celebrava la Santa Messa proprio a causa del suo impegno nella denuncia delle violazioni dei diritti dmani delle persone pi\u00f9 indifese del Paese centroamericano. Beatificato nel 2015, Monsignor Romero \u00e8 stato poi canonizzato nel 2018. (IP)\n25 marzo - POLONIA #coronavirus Comunicato congiunto di Ministero Salute e Conferenza episcopale: contro terza ondata serve responsabilit\u00e0 di tutti\n\u201cSolo il nostro approccio corresponsabile alla lotta contro l'epidemia ci salver\u00e0 dalla necessit\u00e0 di introdurre nuove norme di sicurezza pi\u00f9 restrittive\u201d. Cos\u00ec in un comunicato congiunto tra Ministero della Salute e Conferenza episcopale \u2013\n[pubblicato anche sul sito dell\u2019Episcopato](https://episkopat.pl/wspolny-komunikat-ministra-zdrowia-i-sekretarza-generalnego-kep/) - il ministro Adam Niedzielski e il segretario generale dei vescovi, monsignor Artur Mizi\u0144ski avvertono sui rischi di sottovalutare la terza ondata della pandemia da Coronavirus attualmente in corso in Polonia dove oggi si \u00e8 registrato il dato record di oltre 35mila contagiati in un giorno e 520 decessi. \u201cLa terza ondata di epidemia \u00e8 un dato di fatto ed \u00e8 attualmente la pi\u00f9 grande minaccia per la salute e la vita dei polacchi. Dato il numero crescente di infezioni, non si pu\u00f2 rimanere indifferenti. Oggi abbiamo bisogno di responsabilit\u00e0, sia individuale che collettiva, che accanto al vaccino, \u00e8 la nostra arma pi\u00f9 importante nella lotta contro l'epidemia \u2013 scrivono - pertanto, sia le autorit\u00e0 laiche che quelle ecclesiastiche chiedono questa responsabilit\u00e0. La nostra preoccupazione comune oggi \u00e8 proteggere la salute e la vita di tutti, motivo per cui siamo tutti chiamati nella stessa misura a mantenere le regole e le restrizioni sanitarie ed epidemiologiche esistenti. Seguendole, mostriamo preoccupazione per i nostri connazionali. La salute e la vita sono sempre il massimo bene temporale. La mancanza di cura per la salute e la vita propria e degli altri agisce contro la solidariet\u00e0 sociale e contro gli insegnamenti della Chiesa cattolica\u201d. \u201cGuidati dalla preoccupazione per la vita e la salute dei fedeli che partecipano alla vita della Chiesa, ci appelliamo a tutti i parroci ad adottare un approccio molto serio alle regole applicabili riguardo al numero di fedeli che possono partecipare contemporaneamente alle celebrazioni \u2013 si legge ancora - questo appello sar\u00e0 supportato da una lettera indirizzata dai vescovi a tutte le parrocchie, indicando chiaramente che le norme sanitarie ed epidemiologiche siano rigorosamente rispettate. Solo il nostro approccio corresponsabile alla lotta contro l'epidemia ci salver\u00e0 dalla necessit\u00e0 di introdurre nuove norme di sicurezza pi\u00f9 restrittive\u201d. (RB)\n25 marzo - COLOMBIA Rapporto Annuale del Banco Alimentare di Bogot\u00e0: ottenuti risultati senza precedenti\nDall\u2019inizio della crisi sanitaria, il Banco alimentare di Bogot\u00e0 (BAB) \u00e8 riuscito a consegnare quasi 30 milioni di chili di prodotti in tutto il Paese, a beneficio di 1 milione e 500 mila persone, si legge in un comunicato pubblicato ieri sulla pagina web dell\u2019Episcopato. I dati del Rapporto Annuale, resi noti il 15 marzo, nei locali del BAB, in occasione dell\u2019Assemblea Annuale, hanno superato ogni aspettativa. Grazie al sostegno di 1.150 studenti, l'energia di pi\u00f9 di 3.900 volontari e la spinta di un team di 130 collaboratori, il BAB \u00e8 riuscito a concludere l'anno con i migliori risultati della sua storia, \u201cdimostrando che nel Paese esiste una cittadinanza attiva che vuole contribuire alla Giustizia Sociale\u201d. L\u2019emergenza sanitaria, infatti, non \u00e8 riuscita a fermare il Banco Alimentare di Bogot\u00e0, anzi ha accelerato gli sforzi di pi\u00f9 di 15.000 donatori di buon cuore. Anche \u201cquando le previsioni a causa della pandemia erano contro di noi e le sfide si moltiplicavano giorno dopo giorno \u2013 ha dichiarato padre Daniel Saldarriaga Molina, direttore esecutivo del BAB - abbiamo realizzato l'impensabile\". A presiedere l\u2019Assemblea, monsignor Luis Jos\u00e9 Rueda Aparicio, arcivescovo di Bogot\u00e0 e Primate della Colombia, il quale ha ricordato, nel suo intervento, come il Banco Alimentare di Bogot\u00e0, \u201cun simbolo delle battaglie che, per amore, dobbiamo combattere a favore dell'umanit\u00e0\", sia stato fondato 20 anni fa da monsignor Pedro Rubiano Saenz, con il sostegno degli imprenditori Gonzalo Restrepo e Arturo Calle. Il BAB ha consegnato aiuti nelle citt\u00e0 di Bogot\u00e0, Cundinamarca, Quibd\u00f3, Riohacha, C\u00facuta, San Vicente del Cagu\u00e1n, El Salado, Cartagena, Leticia, San Andr\u00e9s, Providencia e Buenaventura, per nominarne solo alcune. Un risultato clamoroso, in un anno senza precedenti. L\u2019Assemblea si \u00e8 chiusa, dunque, con i ringraziamenti a centinaia di donatori per la loro generosit\u00e0 e l\u2019invito a tutti i colombiani ad unirsi anche nel 2021, anno in cui si festeggia il 20.mo anniversario del BAB, a questa crociata contro la fame. (AP)\n25 marzo - ITALIA L\u2019Anno di Volontariato Sociale giunge alla sua 40.ma edizione\nCompie 40 anni la proposta dell\u2019Anno di Volontariato Sociale (AVS) della Caritas. L\u2019invito, ancora oggi, \u00e8 rivolto a ragazze e ragazzi per un anno di servizio a tempo pieno e gratuito. L\u2019iniziativa, si legge in un comunicato di Caritas Italiana, nasce negli anni Ottanta. Al Convegno ecclesiale \u201cEvangelizzazione e Promozione Umana\u201d, organizzato dalla Conferenza episcopale italiana a Roma dal 30 ottobre al 4 novembre 1976, la Commissione di studio dedicata a \u201cEvangelizzazione, Promozione Umana e i problemi degli emarginati in Italia\u201d chiedeva di promuovere il servizio civile in sostituzione di quello militare \u201ccome scelta esemplare e preferenziale dei cristiani, e di allargare le proposte di servizio civile anche alle donne\u201d. Qualche mese dopo, stipulata una convenzione col Ministero della difesa per il servizio civile degli obiettori di coscienza, Caritas Italiana iniziava una riflessione, con il coinvolgimento di varie forze dell\u2019associazionismo giovanile cattolico, per definire un progetto concreto e nel 1981, a Vicenza, quattro ragazze davano inizio alla prima esperienza di AVS con un mandato ufficiale del vescovo. Nel corso degli anni l\u2019esperienza dell\u2019AVS si \u00e8 consolidata, le Caritas diocesane coinvolte sono state circa 70, quelle nelle quali \u00e8 stata registrata una certa continuit\u00e0 sono una ventina, soprattutto in Piemonte, Liguria, Lombardia, Veneto, Trentino-Alto Adige, Emilia Romagna e Marche. L\u2019AVS non \u00e8 riuscito a decollare al Sud e nelle Isole, nonostante alcune esperienze significative realizzate in alcune diocesi e un forte impegno di promozione da parte della Caritas Italiana. Quasi ogni anno non sono mancati, oltre alle ragazze, anche alcuni ragazzi esenti o dispensati dagli obblighi di leva, e in tanti hanno aderito nell\u2019anno successivo all\u2019esame di maturit\u00e0. L\u2019Anno di Volontariato Sociale si svolge normalmente in piccoli gruppi: ogni Caritas Diocesana si avvale di una coordinatrice e in genere di un\u2019\u00e9quipe che progetta, accompagna e verifica l\u2019andamento e i concreti cammini delle persone. L\u2019esperienza include l\u2019aiuto agli indigenti, attraverso azioni e servizi con persone e in contesti caratterizzati da povert\u00e0, emarginazione, esclusione sociale, privilegiando l\u2019attenzione a donne in difficolt\u00e0, ragazze madri con problemi, donne immigrate; vita comunitaria in piccoli gruppi, con autogestione dell\u2019alloggio e del vitto, talvolta anche con l\u2019accoglienza temporanea di ospiti, secondo uno stile di sobriet\u00e0; formazione ai temi della pace e della solidariet\u00e0, per sostenere le motivazioni al servizio e le modalit\u00e0 concrete nei singoli ambiti operativi; animazione sul territorio con la partecipazione a momenti di sensibilizzazione sui temi del servizio, della solidariet\u00e0, della pace presso scuole, associazioni giovanili, parrocchie. (TC)\n25 marzo - FRANCIA La diocesi di \u00c9vry lancia \u201cSinodo dei bambini\u201d: \u201cAnche loro hanno cose da dire\u201d\n\u201cAnche i bambini hanno cose da dire\u201d: con questo motto, la diocesi di \u00c9vry-Corbeil-Essonnes, in Francia, lancia\n[un \u201cSinodo dei bambini\u201d](https://evry.catholique.fr/le-synode-et-les-enfants/) attraverso progetto specifico loro dedicato che proseguir\u00e0 fino al 2022. L\u2019iniziativa \u00e8 stata pensata dal vescovo locale, Monsignor Michel Pansard, in concomitanza dei preparativi che tutte le Chiese locali stanno avviando in vista della XVI Assemblea generale ordinaria del Sinodo dei vescovi indetta da Papa Francesco per il 2022 sul tema \u201cPer una Chiesa sinodale: comunione, partecipazione e missione\u201d. Il cammino di preparazione promosso dalla diocesi di \u00c9vry vuole coinvolgere tutti i fedeli, quindi anche i pi\u00f9 piccoli, perch\u00e9 \u201cla loro partecipazione non \u00e8 trascurabile\u201d, spiega una nota. In particolare, i bimbi sono invitati a vivere tre momenti: di gioco, di scoperta della Bibbia e di riflessione. La prima fase consiste nel realizzare, seguendo un apposito video tutorial su YouTube, un origami rappresentante una chiesa, che dovr\u00e0 essere dipinta, decorata ed inviata entro il 30 giugno 2021, per posta, alla sede diocesana. Tutti gli origami pervenuto verranno utilizzati, da marzo a giugno 2022, per addobbare le parrocchie diocesane e per mostrare a tutti i fedeli \u201cla Chiesa che i bambini sognano\u201d. Il secondo momento, invece, quello della scoperta della Bibbia, suggerisce ai pi\u00f9 piccoli di leggere alcuni passi del Vangelo di Giovanni, in particolare i versetti 13, 34-35, in cui Ges\u00f9 dice ai discepoli: \u201cVi do un comandamento nuovo: che vi amiate gli uni gli altri. Come io ho amato voi, cos\u00ec amatevi anche voi gli uni gli altri. Da questo tutti sapranno che siete miei discepoli: se avete amore gli uni per gli altri\u201d. La terza fase, infine, quella della riflessione, presenta alcune domande alle quali i pi\u00f9 piccoli possono rispondere o da soli o insieme ai loro coetanei. Ad esempio, si chiede: \u201cIn quali momenti della tua vita senti che Ges\u00f9 \u00e8 con te? Cosa fai per agire sull\u2019esempio di Ges\u00f9? Come vuoi agire per salvaguardare il Creato che Dio ci ha dato? Che tipo di Chiesa sogni, da grande?\u201d. Ognuno \u00e8 poi invitato a sintetizzare le sue risposte in una lettera, un cartellone, una canzone o un video e ad inviare il materiale, sempre entro il 30 giugno, alla sede diocesana che lo terr\u00e0 in considerazione in vista dell\u2019Assemblea sinodale del prossimo anno. (IP)\n25 marzo - ITALIA In un anno dalle mense francescane pi\u00f9 di 500mila pasti per i bisognosi. Per Pasqua ceste di alimenti e pranzi ai pi\u00f9 colpiti dalla pandemia\nSono oltre 500mila i pasti distribuiti dalle 14 mense francescane sostenute dal progetto solidale dell\u2019Antoniano \u201cOperazione Pane\u201d nell\u2019ultimo anno. Oltre il 40% in pi\u00f9 rispetto all\u2019anno precedente. Ogni mese, riferisce un comunicato stampa della Antoniano Onlus, vengono offerti circa 36mila pasti e quasi 1.200 al giorno. E ora in tutta la penisola si preparano pranzi speciali, colombe solidali e uova di Pasqua per i bambini pi\u00f9 fragili, per cercare di trasmettere serenit\u00e0 e speranza anche alle persone e alle famiglie che, a causa della pandemia, si trovano in situazioni disagiate. \u201cL\u2019emergenza Covid-19, oltre a generare una drammatica crisi sanitaria, sta indebolendo fortemente anche il tessuto sociale, peggiorando la condizione dei pi\u00f9 fragili e mettendo in difficolt\u00e0 tante famiglie\u201d, sottolinea il direttore dell\u2019Antoniano fr. Giampaolo Cavalli. Tra i nuovi ospiti delle mense francescane, spiega il religioso, oggi ci sono tante persone che hanno perso il lavoro in seguito all\u2019emergenza sanitaria e che spesso fanno anche fatica a chiedere aiuto, \u201cperch\u00e9 provano quasi vergogna per la loro nuova condizione\u201d. \u201cLe persone che hanno bisogno di aiuto non possono essere lasciate sole - aggiunge fr. Cavalli - soprattutto in questa situazione cos\u00ec difficile. Operazione Pane tiene unite le mense francescane e ci aiuta a non dimenticare nessuno: a mettere in tavola un pasto caldo per tutti e a fare in modo che le nostre porte restino sempre aperte in sicurezza, nonostante le grandi difficolt\u00e0 del momento\u201d. Le realt\u00e0 francescane italiane sostenute dal progetto \u201cOperazione Pane\u201d, di cui beneficia anche una realt\u00e0 francescana in Siria, si trovano a Roma, Palermo, Catanzaro, La Spezia, Torino, Verona, Bologna, Pavia, Monza, Milano, Lonigo, Voghera e Baccanello. In questi mesi si sono tutte riorganizzate per continuare a restare accanto ai pi\u00f9 fragili, nel rispetto delle disposizioni delle autorit\u00e0 per il contenimento della pandemia, attivando la distribuzione di kit alimentari all\u2019aperto, organizzando colloqui a distanza per raccogliere le richieste di aiuto dei pi\u00f9 fragili e distribuendo pacchi alimentari a domicilio. In occasione della Pasqua, a Palermo, la Mensa del Padre Abraham consegner\u00e0 agli ospiti le \u201cscatole scalda cuore\u201d, preziose confezioni piene di regali raccolti tra la gente per aiutare i senza fissa dimora e le famiglie che si rivolgono ai frati. A Torino le famiglie della Mensa e del Centro di Ascolto Sant\u2019Antonio, raddoppiate rispetto allo scorso anno, riceveranno uno speciale pacco alimentare, colombe e uova di Pasqua. A Bologna, sede della mensa Padre Ernesto dell\u2019Antoniano che coordina l\u2019intero progetto \u201cOperazione Pane\u201d, i frati e i volontari resteranno accanto ai pi\u00f9 fragili preparando per loro un pranzo speciale con dolci di Pasqua. Anche le 80 famiglie accolte dall\u2019Antoniano riceveranno un dono: ceste piene di prodotti alimentari e uova di Pasqua per gli oltre 160 bambini sostenuti dall\u2019organizzazione. (TC)\n25 marzo - BRASILE 50.mo anniversario Mese della Bibbia, le celebrazioni previste per il mese di settembre\nSar\u00e0 festeggiato quest\u2019anno a settembre il 50.mo anniversario del Mese della Bibbia, il cui tema \u00e8 la Lettera di San Paolo Apostolo ai Galati e il motto: \"Perch\u00e9 siete tutti uno in Cristo Ges\u00f9\" (Gal 3,28d). Per prepararsi alla ricorrenza,\n[informa il sito della Conferenza episcopale del Brasile](https://www.cnbb.org.br/mes-da-biblia-2021-carta-aos-galatas/), sono stati elaborati due opuscoli dalla Commissione pastorale per l'animazione biblico-catechetica dei vescovi, con lo scopo di aiutare le comunit\u00e0 e le parrocchie ad approfondire la loro comprensione biblica della Bibbia. L\u2019autore dei testi, prof. Joel Ferreira che \u00e8 docente di Scienze Religiose alla Pontificia Universit\u00e0 Cattolica di Goi\u00e1s, spiega che oltre alle sue forti caratteristiche teologiche e dottrinali, la Lettera ai Galati \u00e8 \u201cuna delle migliori riflessioni bibliche sulla libert\u00e0 umana e sul potere liberatorio della fede in Ges\u00f9 Cristo. Dal Battesimo e dalle vesti di Cristo, siamo tutti figli di Dio in unit\u00e0\u201d. Il docente precisa, poi, che nel testo si affrontano soprattutto due temi: il conflitto nel primo cristianesimo che coinvolgeva gli ebrei-cristiani e i gentili-cristiani: \"Gli ebrei convertiti al cristianesimo volevano che i gentili osservassero due leggi: quella della circoncisione e quella dei puri/impuri - ha detto - questo fu risolto in una riunione a Gerusalemme dove Pietro, Giacomo e Giovanni ascoltarono Paolo, Barnaba e Tito e stipularono un accordo affinch\u00e9 i due gruppi si rispettassero a vicenda e comprendessero la libert\u00e0 in Cristo. L'importante era avere unit\u00e0\". I testi di riferimento sulla Lettera ai Galati e i sussidi preparatori per il Mese della Bibbia 2021, si possono trovare al seguente link: www.edicoescnbb.org.br. In occasione del 50.mo anniversario del Mese della Bibbia, inoltre, [la Commissione per l'Animazione Biblico-Catechetica della Conferenza episcopale del Brasile ha lanciato un francobollo speciale per la commemorazione](https://www.cnbb.org.br/comissao-lanca-selo-comemorativo-pelos-50-anos-do-mes-da-biblia/). Secondo padre J\u00e2nison de S\u00e1, consigliere della Commissione, l'idea del logo \u00e8 di farlo conoscere a tutte le comunit\u00e0 del Brasile in occasione della celebrazione del giubileo d'oro: \"Vogliamo anche motivare le regioni e le diocesi a usare il nostro logo mettendo i loro nomi. Secondo padre J\u00e2nison, celebrare il giubileo d'oro del mese della Bibbia \u00e8 molto importante per rafforzare l'animazione biblica, lo studio, la riflessione e la preghiera dalla Bibbia in tutta la Chiesa in Brasile. La Chiesa del Brasile ha istituito il Mese della Bibbia a partire dall'urgenza di annunciare la Parola di Dio e la bellezza di far risuonare nel cuore degli ascoltatori la Parola che rinnova e spinge alla missione. Alla luce del Concilio Vaticano II, il Mese della Bibbia \u00e8 stato creato per mobilitare le persone a riflettere pi\u00f9 profondamente e a vivere la Parola attraverso un itinerario con un tema specifico per ogni anno. Per la prima volta il Mese della Bibbia \u00e8 stato celebrato nel 1971 nell'arcidiocesi di Belo Horizonte dalle Suore Paoline, attraverso il loro Servizio di Animazione Biblica, pi\u00f9 tardi la Conferenza episcopale nazionale del Brasile lo ha assunto come proposta nazionale. Tra i suoi obiettivi c'\u00e8 quello di contribuire allo sviluppo di varie forme di presenza della Bibbia nell'azione evangelizzatrice della Chiesa in Brasile, di creare aiuti biblici per le diverse forme di comunicazione e di facilitare un dialogo creativo e trasformativo tra la Parola, la persona e le comunit\u00e0. (RB)\n25 marzo - GUATEMALA Appello vescovi: dignit\u00e0 e giustizia per migranti e rifugiati\nEsquipulas, Guatemala, anno 1986: i presidenti di cinque Paesi centroamericani (Guatemala, Honduras, El Salvador, Costa Rica e Nicaragua) concordano un piano di risoluzione pacifica dei conflitti in corso nella regione, nonch\u00e9 un programma di cooperazione economica. Quell\u2019accordo passa alla storia come \u201cDichiarazione di Esquipulas\u201d ed ora, 35 anni dopo, i vescovi del Guatemala ne sottolineano ancora l\u2019importanza, in quanto strumento che \u201cha segnato il cammino della ricerca della pace in America Centrale\u201d. Per questo,\n[spiegano in una nota](http://www.iglesiacatolica.org.gt/PMH-20210319.pdf), la citt\u00e0 \u00e8 stata scelta anche come sede dell\u2019incontro regionale di mobilit\u00e0 umana per la giustizia e la dignit\u00e0 dei migranti, che si \u00e8 svolto nei giorni scorsi. Dal 1986 ad oggi, infatti, il processo di riconciliazione e di \u201criposta alla situazione attuale delle nostre nazioni, di cui il fenomeno migratorio \u00e8 una delle manifestazioni pi\u00f9 evidenti\u201d, non si \u00e8 mai fermato. All\u2019incontro \u2013 prosegue la nota \u2013 hanno preso parte \u201cdelegati della Pastorale della mobilit\u00e0 umana e degli organismi della societ\u00e0 civile di Messico, Guatemala, El Salvador, Honduras, Nicaragua e Costa Rica, con l\u2019obiettivo di discernere le sfide e i bisogni presentati dalla realt\u00e0 della migrazione nelle sue diverse manifestazioni\u201d. Soprattutto nel contesto attuale \u201cin cui si svolgono le migrazioni forzate, aggravate dalla pandemia da Covid-19 e dai recenti cicloni Eta e Iota\u201d che a novembre 2020, in sole due settimane, hanno provocato oltre 200 morti in tutto il Centroamerica, i vescovi esprimono la loro \u201cpreoccupazione e indignazione per l'atteggiamento passivo e indifferente degli Stati della regione nel creare condizioni di vita dignitose per le persone\u201d. Infatti, sottolineano i presuli del Guatemala, \u201cla violenza sociale, la corruzione, l'impunit\u00e0, la disuguaglianza e la povert\u00e0 e il crimine organizzato\u201d sono situazioni che \u201cgli Stati devono risolvere\u201d e che in molti casi rappresentano le cause scatenati dell\u2019emigrazione, costringendo \u201cle persone a lasciare i loro Paesi\u201d. Di fronte ad uno scenario definito \u201cdisumanizzante\u201d, dunque, i presuli condannano \u201ccategoricamente la costante violazioni dei diritti umani e la persecuzione dei loro difensori; la mancanza di un approccio integrale e umano per le persone costrette a migrare e le violenze, persino fino alla morte, esercitate contro di esse\u201d. Per questo, si chiede \u201cil rispetto rigoroso\u201d delle norme nazionali e internazionali sui diritti umani, in particolare dei migranti. Non solo: i vescovi invocano anche \u201cuna risposta regionale e globale da parte degli Stati per prevenire la migrazione forzata ed affrontare responsabilmente i flussi migratori\u201d. I Paesi \u201cfacciano tutti gli sforzi necessari per garantire la vita e l'integrit\u00e0 delle persone\u201d continua la nota che poi invita \u201cle Chiese, le religioni, la societ\u00e0 civile e le persone di buona volont\u00e0 ad unire i loro sforzi per promuovere la giustizia e la dignit\u00e0 delle persone migranti\u201d. La Chiesa del Guatemala ricorda, inoltre, i quattro verbi spesso indicati da Papa Francesco per affrontare la questione migratoria, ovvero \u201caccogliere, proteggere, promuovere e integrare le persone in tutte le situazioni di mobilit\u00e0\u201d e conclude la sua nota con un\u2019invocazione a San Giuseppe, \u201cmigrante e rifugiate, custode e protettore della Chiesa\u201d, in onore del quale \u00e8 in corso, fino all\u20198 dicembre, uno speciale Anno, indetto dal Pontefice. (IP)\n25 marzo - REGNO UNITO Settimana Santa. Monsignor Lang: non dimenticare i nostri fratelli della Terra Santa\nIn occasione della Settimana Santa e della Pasqua ormai imminenti, un invito a non dimenticare i fratelli cristiani che vivono in Medio Oriente, e in particolare in Terra Santa, viene dal monsignor Declan Lang, presidente del dipartimento per gli Affari internazionali della Conferenza episcopale di Inghilterra e Galles,\n[attraverso il sito dell\u2019Episcopato](https://www.cbcew.org.uk/dont-forget-holy-land-and-middle-east-christians-over-easter-says-bishop/). \u201cAffamati di visitatori pellegrini nei luoghi santi, e di fronte alle realt\u00e0 quotidiane di conflitto e occupazione, i cristiani, come dice Papa Francesco, stanno soffrendo \u2018le disuguaglianze economiche e le tensioni regionali che minacciano la stabilit\u00e0 di queste terre\u2019\u201d, ha detto. Il vescovo chiede ai cristiani di riaffermare il proprio impegno per la giustizia e la pace in Medio Oriente e chiede ai leader di \"aumentare il sostegno per la costruzione della pace, il soccorso umanitario e la protezione della dignit\u00e0 umana, rinunciando a ristretti interessi politici o economici, compresa la vendita di armi che alimentano solo il conflitto\". \u201cMentre ci avviciniamo alla Pasqua, \u00e8 importante ricordare le nostre sorelle e i nostri fratelli in Terra Santa, che continuano ad affrontare le realt\u00e0 quotidiane di conflitto e occupazione \u2013 ha continuato il presule - questo \u00e8 un momento particolarmente importante per estendere la nostra assistenza alla comunit\u00e0 cristiana, che \u00e8 stata privata dell'incontro e del sostegno dei pellegrinaggi per pi\u00f9 di un anno\u201d. \u201cTeniamo anche nelle nostre preghiere l'intero Medio Oriente, compreso l'Iraq, dove il recente viaggio di Papa Francesco ha portato speranza a coloro che stanno ricostruendo il loro Paese; il Libano, che deve affrontare simultaneamente crisi economiche e politiche; la Siria, che ha ormai sopportato oltre un decennio di guerra; e lo Yemen, dove una delle peggiori catastrofi umanitarie del mondo continua a svolgersi. Papa Francesco ha detto che tali sfide \u2018richiedono una cooperazione su scala globale al fine di affrontare, tra l'altro, le disuguaglianze economiche e le tensioni regionali che minacciano la stabilit\u00e0 di queste terre\u2019\u201d, ha concluso monsignor Lang. (RB)\n25 marzo - FILIPPINE #coronavirus Il vescovo di Legazpi chiude temporaneamente due siti di pellegrinaggio nella provincia di Albay\nA causa della diffusione della pandemia di coronavirus nel Paese, il Santuario della Divina Misericordia e la Via Crucis a Kawa-Kawa Hill, nel villaggio di Tuburan, nella provincia di Albay, saranno chiusi \"fino a nuova disposizione\". A dare l\u2019ordine prima della Settimana Santa \u2013 riporta la pagina web dell\u2019Episcopato -, per evitare raduni di massa, monsignor Joel Baylon, vescovo di Legazpi. In una circolare del 19 marzo, diffusa solo ieri, il presule ha annunciato la chiusura temporanea di questi luoghi di pellegrinaggio \u201cper prevenire la possibile diffusione del virus\", e ha spiegato che non sar\u00e0 permessa nemmeno la preghiera privata alla Stazione della Croce o una semplice visita al Santuario per tutelare la salute di tutti. Il Santuario \u00e8 una delle destinazioni pi\u00f9 popolari della provincia in tempo di Quaresima. Sono migliaia i pellegrini provenienti da tutto il Paese, che, annualmente, accorrono al sito, famoso per le sculture a grandezza naturale delle 14 stazioni della Via Crucis, per pregare. In questo tempo di pandemia, dunque, il vescovo di Legazpi ha esortato i fedeli a pregare assieme alle loro famiglie a casa o privatamente. Le persone - ha affermato - potranno comunque unirsi alle comunit\u00e0 che trasmettono la Via Crucis online, partecipare dove e quando possibile alle Messe nelle parrocchie, recitare il Santo Rosario e offrire preghiere personali, per rendere il loro cammino quaresimale \u201csolenne e significativo\u201d. (AP)\n25 marzo - SINGAPORE 23 maggio, forum interreligioso dei giovani per celebrare i 200 anni del cattolicesimo nel Paese\nPromuovere amicizie durature e la comprensione interreligiosa tra i giovani adulti: con questo obiettivo, la Chiesa cattolica di Singapore promuove un forum di dialogo, aperto a chiunque abbia tra i 18 ed i 35 anni, a prescindere dalla sua religione. L\u2019iniziativa, una delle tante ideate per celebrare i 200 anni del cattolicesimo nel Paese, si terr\u00e0 il prossimo 23 maggio ed avr\u00e0 come titolo \u201cSpazio di dialogo a Singapore \u2013 Forum interreligioso per giovani adulti\u201d. L\u2019evento \u2013\n[informa una nota](https://catholic200.sg/2021/03/25/media-release-fostering-lasting-friendships-and-interfaith-understanding-among-young-adults/) - vedr\u00e0 anche \u201cl\u2019inaugurazione di una scultura destinata a simboleggiare e a ricordare a tutti l\u2019importanza, il significato e il potere del dialogo interreligioso nella societ\u00e0 di oggi\u201d. Organizzato dal Consiglio cattolico arcidiocesano per il Dialogo interreligioso e sostenuto dal Ministero della Cultura e dei giovani, l\u2019incontro ospiter\u00e0 giovani leader religiosi e rappresentanti di dieci fedi a Singapore che \u201cascolteranno le prospettiva cattoliche, islamiche e laiche a partire dall\u2019ultima Enciclica di Papa Francesco, \u2018Fratelli tutti\u2019 che incoraggia la fraternit\u00e0 e l\u2019amicizia sociale\u201d. I partecipanti al forum, prosegua la nota, \u201csi impegneranno poi, con i loro coetanei di altre fedi, ad identificare le vie percorribili per raggiungere amicizie durature e comprensione reciproca nel Paese\u201d. \u201cI giovani \u2013 spiega Monsignor John-Paul Tan, ofm, vicario generale di Singapore per i Rapporti interreligiosi - non sono solo i futuri leader, ma sono il presente, ed \u00e8 assolutamente fondamentale che i semi di amicizia e armonia siano piantati in loro, in modo che, nonostante ci\u00f2 che il mondo ci presenta, essi abbiano gli strumenti necessari per impegnarsi in un dialogo significativo e utile tra le culture e le religioni a Singapore\". Gli fa eco Mohammad Alami Musa, responsabile del corso sulle relazioni interreligiose all\u2019interno della \u201cS. Rajaratnam School of International Studies\u201d: \"La Chiesa cattolica \u00e8 in una buona posizione per svolgere un ruolo guida nello sviluppo del dialogo interreligioso a Singapore\u201d. Essa, infatti, ha \u201cil vantaggio di avere posizioni chiare per guidare i suoi fedeli ed impegnarsi con i credenti di altre fedi a fare in modo che il dialogo interreligioso sia ampiamente accettato come strumento per rafforzare l'armonia nazionale\u201d. Tra i relatori del Forum, per la Chiesa cattolica sar\u00e0 presente fra\u2019 Derrick Yap, ofm, Custode dei Francescani a Singapore e in Malesia. Per la realizzazione della scultura che verr\u00e0 inaugurata a maggio, inoltre, \u00e8 stato bandito un apposito concorso di design, aperto a tutti. L\u2019unico requisito richiesto \u00e8 che si pensi ad un progetto che \u201cispiri il dialogo interreligioso e l\u2019azione per il bene comune e che ricordi alle generazioni future la necessit\u00e0 di un impegno costante\u201d in questo ambito. Le iscrizioni del concorso si chiudono il 3 maggio ed il vincitore verr\u00e0 annunciato il 14 dello stesso mese. L\u2019inizio della Chiesa cattolica di Singapore si fa risalire all\u2019arrivo sull\u2019isola di San Laurent Marie Joseph Imbert (1796-1839), missionario francese delle Missioni Estere di Parigi (Mep), l\u201911 dicembre 1821. Oggi, l\u2019arcidiocesi locale accoglie 360mila fedeli, guidati dal Monsignor William Goh. \u201cNel corso della sua storia \u2013 informa il sito web diocesano - la Chiesa cattolica ha influenzato lo sviluppo della nazione per il bene comune, attraverso la formazione di valori etici, l'istruzione, la giustizia sociale, la sanit\u00e0 e il dialogo interreligioso\u201d. Duecento anni dopo, gli eventi celebrativi cercano di \u201ccoinvolgere i cattolici e i tutti i singaporiani nel rafforzamento delle relazioni e nella costruzione della resilienza all\u2019interno della comunit\u00e0\u201d. (IP)\n25 marzo - POLONIA Solennit\u00e0 dell\u2019Annunciazione. Monsignor Mizi\u0144ski: riflettere sul dono pi\u00f9 prezioso di Dio che \u00e8 la vita\nNel giorno della Solennit\u00e0 dell\u2019Annunciazione del Signore, la Chiesa in Polonia celebra la Giornata della Santit\u00e0 della Vita, che vuole essere \u201cun invito unico a riflettere sul prezioso dono di Dio, che \u00e8 la vita di ogni essere umano\u201d, come ha detto monsignor Artur G. Mizi\u0144ski, segretario generale della Conferenza episcopale polacca,\n[attraverso il sito dell\u2019Episcopato](https://episkopat.pl/bp-mizinski-dzien-swietosci-zycia-to-zaproszenie-do-refleksji-nad-cennym-darem-boga-jakim-jest-zycie-kazdego-czlowieka/). Questa giornata \u00e8 stata istituita nella Chiesa in Polonia nel 1998 in risposta all'appello di San Giovanni Paolo II incluso nell'enciclica \"Evangelium Vitae\": \"L'uomo e la sua vita ci appaiono come uno dei pi\u00f9 grandi miracoli della creazione ...\" ( Evangelium Vitae , 84). \u201cQuesta giornata \u00e8 anche un incoraggiamento a riflettere sulla vita dei bambini non nati \u2013 ha proseguito il segretario generale - i pi\u00f9 deboli e indifesi, che sono spesso esposti a una decisione arbitraria di privarli del loro diritto fondamentale, che \u00e8 il diritto alla vita\u201d. Il presule ha sottolineato che ognuno di noi deve sentirsi obbligato a sostenere la vita, anche sostenendo le madri che hanno avuto una dolorosa diagnosi di malattia grave e i genitori che hanno intrapreso il difficile compito di educare i bambini disabili e malati: \u201cDato che attualmente stiamo attraversando un periodo di minaccia per la nostra stessa vita a causa della pandemia che prevale da pi\u00f9 di un anno, ci sentiamo ancora pi\u00f9 spinti a cercare modi per proteggere ogni vita. Approfittiamo di questo tempo e impegniamoci a diffondere la civilt\u00e0 della vita\u201d. Monsignor Mizi\u0144ski ha osservato che quest'anno, a causa delle restrizioni sanitarie, non si sono potute organizzare marce per la vita. \u201cImpegnamoci, quindi, in altre forme di celebrazione; per quanto possibile, cerchiamo di essere coinvolti nell'aiutare le organizzazioni che sostengono le famiglie che si prendono cura delle madri in situazioni difficili\u201d, ha ammonito. In questa giornata di festeggiamenti per la Vergine Maria, inoltre, il presidente del Comitato della Conferenza episcopale polacca per il Dialogo con le religioni non cristiane, monsignor Henryk Ciereszko, ha organizzato [un incontro di preghiera on line tra cristiani e musulmani](https://episkopat.pl/bp-ciereszko-zaprasza-na-modlitewne-spotkanie-online-chrzescijan-i-muzulmanow-pod-haslem-maryja-matka-mesjasza/): \u201cVorremmo rivolgerci a Maria e affidare per sua intercessione il riavvicinamento di queste denominazioni per superare tutto ci\u00f2 che le divide - ha affermato - questa festa \u00e8 importante per noi cattolici, ma anche per i seguaci di altre religioni, i musulmani che venerano Maria, hanno preso l'iniziativa anni fa di celebrare questa festa in Libano insieme a cattolici, ortodossi e altre denominazioni e religioni, come una grande celebrazione di preghiera comune\u201d. A causa della pandemia, l'incontro si terr\u00e0 on line nella giornata di oggi sulla pagina YouTube: [https://youtu.be/l9wz5VG8Jak](https://youtu.be/l9wz5VG8Jak). (RB)\n25 marzo - MYANMAR Colpo di Stato. Appello del cardinale Bo ai giovani a non cedere alla violenza e appello della FABC al dialogo\nIl cardinale Charles Bo, arcivescovo di Yangon e presidente della Federazione delle Conferenze episcopali asiatiche, in una dichiarazione rilasciata il 24 marzo \u2013 riporta UCA News -, ha lanciato un appello ai giovani, affinch\u00e9 percorrano il sentiero della non violenza per ripristinare la democrazia nel Paese, precipitato nei disordini dopo il colpo di Stato militare del 1\u00b0 febbraio. Rivolgendosi ai giovani studenti che guidano il movimento pro-democrazia, il porporato ha elencato alcune delle molte sfide che si trovano ad affrontare oggi, come \"la violenza brutale contro il popolo che rende sempre pi\u00f9 impossibili le assemblee pacifiche; la paura, la depressione e l'ansia per il futuro\u201d, e ha riconosciuto il valore e il contributo del loro movimento al Paese. Anche se \"il vostro \u2013 ha affermato - \u00e8 un movimento nazionale, fondato sui valori della democrazia, della non-violenza, dell'uguaglianza e della solidariet\u00e0, e cerca di portare giustizia a tutti\", oggi, con il crescente numero di morti, \"vi chiederete se la lotta armata possa essere la risposta migliore alla repressione quotidiana e alla brutalit\u00e0 che vi trovate ad affrontare\" ha sottolineato il porporato. Ma la via della lotta violenta anche se inizialmente ecciter\u00e0 qualcuno, a lungo termine \u2013 ha aggiunto -, aliener\u00e0 la maggioranza, e perder\u00e0 il sostegno non solo in patria ma anche all'interno della comunit\u00e0 internazionale, ha spiegato. Il cardinale, ricordando come il movimento dei giovani si sia \u201cguadagnato finora l'attenzione, la solidariet\u00e0, l'ammirazione e il sostegno di tutto il mondo grazie alla sua natura pacifica\u201d, ha esortato i giovani a non cedere alla violenza. \"Mi appello a voi - ha detto - affinch\u00e9 rimaniate determinati e disciplinati nella nonviolenza\", aggiungendo che lui, in prima persona, \"continuer\u00e0 a sostenere tutti gli sforzi e gli interventi non violenti e pacifici\u201d. \u201cSono pienamente impegnato a tutti i livelli \u2013 ha dichiarato - per ridurre la violenza nelle strade e per proteggere la vita delle persone\". L'appello \u00e8 arrivato in un momento in cui il numero giornaliero delle vittime continua a salire e in cui i militari hanno intensificato l'azione repressiva contro i manifestanti a favore della democrazia, nella nazione del sud-est asiatico. Secondo l\u2019Assistance Association for Political Prisoners, dal colpo di Stato del 1\u00b0 febbraio, almeno 275 persone sono state uccise in Myanmar. Dinanzi a questa situazione drammatica, anche la Federazione delle Conferenze episcopali asiatiche si \u00e8 unita ai ferventi appelli per la fine della violenza nel Paese. \"Per favore, iniziate un dialogo per trovare una soluzione, una via d\u2019uscita\", hanno scritto 12 cardinali asiatici nella loro dichiarazione pubblicata il 23 marzo, indirizzata ai militari, ai politici, ai manifestanti, a tutti i leader religiosi e alla Chiesa. Essi hanno espresso la loro vicinanza al cardinale Bo, condividendo il suo dolore e la sua angoscia. \u201cAl nostro caro fratello cardinale Bo diciamo: siamo con te\u201d si legge nel testo. \"Ci uniamo a te mentre guidi il tuo popolo nella preghiera a Dio per una rapida risoluzione del conflitto e perch\u00e9 tutti vedano la strada che porta ad una soluzione, condannando la violenza militare contro civili innocenti\". Poich\u00e9 \"la violenza non \u00e8 mai una soluzione; la forza non \u00e8 mai una soluzione. Porta solo a pi\u00f9 dolore e sofferenza, pi\u00f9 violenza e distruzione\u201d, i porporati hanno invitato \u201dtutti i leader religiosi del Myanmar\", ad unirsi a questa preghiera e a questo appello per la pace, chiedendo infine l'intercessione della Vergine Maria per la pace e la libert\u00e0 nel Paese. (AP)\n25 marzo - STATI UNITI Sparatoria a Boulder. Vescovi: su armi da fuoco, servono misure prudenziali\n\u201cMisure prudenziali di controllo per limitare le sparatorie di massa e gli omicidi e suicidi con armi da fuoco\u201d:\n[ad invocarle \u00e8 la Conferenza episcopale degli Stati Uniti (Usccb)](https://www.usccb.org/news/2021/us-bishop-chairman-mourns-loss-life-mass-shooting-boulder-co), dopo la sparatoria avvenuta il 24 marzo in un supermercato di Boulder, in Colorado. Dieci le vittime, tra cui un poliziotto, dei proiettili sparati da un giovane di 21 anni, poi arrestato dalle forze dell\u2019ordine. L\u2019episodio \u00e8 avvenuto pochi giorni dopo la triplice sparatoria di Atalanta, contro tre Centri-benessere gestiti da persone di origine asiatica. Per questo, Monsignor Paul S. Coakley, presidente del Comitato episcopale per la giustizia interna e lo sviluppo umano, ha rilasciato una dichiarazione in cui ricorda [quanto gi\u00e0 affermato dall\u2019Usccb nel 2019](https://www.usccb.org/issues-and-action/human-life-and-dignity/violence/upload/Remarks-Bishop-Dewane-Responses-to-the-Plague-of-Gun-Violence-11-11-2019.pdf): \u201dLa nostra Conferenza continuer\u00e0 a sostenere misure che controllano la vendita e l'uso delle armi da fuoco, che le rendano pi\u00f9 sicure, che prevedano regolamenti ragionevoli per le pistole e che limitino le armi d'assalto\u201d. Esprimendo, poi, vicinanza e preghiera per le vittime, i loro familiari ed amici, Monsignor Coakley ringrazia tutti coloro che operano per salvaguardare la comunit\u00e0 e curare i feriti. \u201cEsortiamo tutte le persone di buona volont\u00e0 - continua la nota episcopale - ad offrire un sostegno concreto alle vittime della violenza ovunque sia possibile\". Infine, la sottolineatura del fatto che \u201cbisogna sempre ricordare che ognuno di noi \u00e8 un fratello o una sorella in Cristo, creato a immagine e somiglianza di un Dio amorevole. Mentre ci avviciniamo alla Settimana Santa, continuiamo a riflettere sull'amore e la misericordia di Dio per ognuno di noi e rinnoviamo l'appello alla conversione del cuore\". Sul tragico evento di Boulder, \u00e8 intervenuto anche il Capo della Casa Bianca, Joe Biden, il quale ha ribadito: \u201cCome presidente, user\u00f2 tutte le risorse a mia disposizione per tenere gli americani al sicuro\", esortando quindi la Camera e il Senato ad approvare un apposito progetto di legge al riguardo. (IP)\n25 marzo - BRASILE #coronavirus Ad aprile la prima assemblea generale dei vescovi on line. Monsignor Amado: rispondere alle sfide della pandemia\nSi svolger\u00e0 dal 12 al 16 aprile prossimi, per la prima volta in modalit\u00e0 on line a causa del dilagare della pandemia, l\u2019assemblea generale della Conferenza episcopale del Brasile, la numero 58.\n[Ne d\u00e0 notizia attraverso il sito dell\u2019Episcopato](https://www.cnbb.org.br/secretario-geral-da-cnbb-fala-sobre-os-desafios-de-realizar-pela-primeira-vez-uma-assembleia-virtual/), il segretario generale dei vescovi brasiliani, nonch\u00e9 vescovo ausiliare di Rio de Janeiro, monsignor Joel Portella Amado. Il Brasile, infatti, ha superato ieri la soglia dei 300mila morti dall\u2019inizio della pandemia e ha registrato nelle ultime 24 ore 89mila contagi e quasi duemila decessi, mentre il nuovo ministro della Salute si \u00e8 posto l\u2019ambizioso obiettivo di raggiungere un milione di vaccini da inoculare al giorno. Il tema al centro dell\u2019incontro, la questione del Pilastro della Parola proposto dagli Orientamenti generali per l'azione evangelizzatrice della Chiesa in Brasile. Anche senza la possibilit\u00e0 di votare un documento, si discuter\u00e0 il tema \"Case della Parola-Animazione biblica della vita e cura pastorale nelle comunit\u00e0 ecclesiali missionarie\", oltre a varie altre questioni relative alle attivit\u00e0 della Chiesa cattolica in Brasile. \"\u00c8 un tempo per maturare in Brasile per quanto riguarda l'animazione biblica della vita e del ministero\u201d, ha detto ancora il segretario, ricordando che nel 2020 l'assemblea venne annullata a causa della pandemia e delle difficolt\u00e0 con le risorse virtuali. Con l'approvazione unanime del Consiglio Permanente, il vescovo ha spiegato che quest\u2019anno, invece, la Conferenza episcopale nazionale ha scelto di tenere la riunione in forma virtuale dopo aver acquisito le condizioni tecniche e l'esperienza necessaria. \"Siamo una conferenza episcopale molto grande. Ci sono 278 circoscrizioni ecclesiastiche, un totale di 485 vescovi oggi, di cui 318 esercitano qualche missione e funzione di governo pi\u00f9 167 emeriti. Se da un lato, dopo un anno di convivenza con la realt\u00e0 virtuale, abbiamo imparato molto, certamente il fatto che questa \u00e8 la prima assemblea online ci porter\u00e0 tutta una nuova serie di richieste nel trattare con questo mondo virtuale\", ha commentato il presule. Le difficolt\u00e0, certo, non mancheranno, e sono legate soprattutto alla segretezza di determinate questioni che non potr\u00e0 essere garantita, e alle modalit\u00e0 di voto che non pu\u00f2 svolgersi in forma virtuale, stando alle norme stabilite dai vescovi. Infine, la richiesta di preghiera per questo appuntamento comunque fondamentale per la vita della Chiesa: \"I fedeli sono invitati ad accompagnare e a pregare per i vescovi, a pregare per la Chiesa in Brasile, per il nostro Paese e per il popolo brasiliano in questo momento cos\u00ec difficile, pesante e di tanta perplessit\u00e0 e tristezza \u2013 ha concluso monsignor Amado - noi vescovi del Brasile contiamo molto sulla preghiera di ogni fratello e sorella, di ogni cuore che ama questo Paese e che vuole il rapido superamento della pandemia\". (RB)\n25 marzo - GERMANIA #coronavirus La soddisfazione dei vescovi per il mantenimento delle celebrazioni in presenza\nGrande soddisfazione \u00e8 stata espressa dai vescovi della\n[Conferenza episcopale tedesca attraverso il proprio sito](https://www.dbk.de/presse/aktuelles/meldung/praesenz-gottesdienste-in-der-karwoche-und-an-ostern), in merito alla decisione del governo federale di mantenere la possibilit\u00e0 delle celebrazioni in presenza per le imminenti festivit\u00e0 pasquali. \u201cAbbiamo seguito con rispetto la conferenza stampa del Cancelliere \u2013 ha dichiarato il portavoce della Conferenza episcopale tedesca, Matthias Kopp - negli Stati federali sono in corso discussioni tra i L\u00e4nder e le diocesi su come celebrare le funzioni in presenza durante le vacanze di Pasqua. Le diocesi e le parrocchie hanno dimostrato nei mesi scorsi di essere consapevoli della loro responsabilit\u00e0 nello svolgimento dei servizi in presenza. Il rispetto di tutte le misure protettive e igieniche \u00e8 una cosa ovvia\". Intanto in Germania la pandemia non accenna a frenare: secondo i dati forniti dall\u2019istituto Koch, nelle ultime 24 ore sono stati registrati oltre 22mila nuovi casi, circa 6800 in pi\u00f9 rispetto al giorno precedente. (RB)\n25 marzo - ITALIA - Il \u2018saluto\u2019 che ha cambiato la storia. L\u2019Annunciazione del Signore attraverso l\u2019arte\nUn interno domestico, la quotidianit\u00e0 di una giovane donna scossa dall\u2019irrompere di Dio nella storia. Un angelo porta l\u2019annuncio: \"Ti saluto, o piena di grazia, il Signore \u00e8 con te\"; la Vergine tiene lo sguardo basso e si inginocchia. Sono le caratteristiche che accomunano le innumerevoli scene dell\u2019\u201cAnnunciazione a Maria\u201d dipinte dagli artisti in ogni tempo e luogo. L\u2019episodio evangelico, narrato con particolare dovizia da Luca e che costituisce l\u2019avvio del \u2018mistero di redenzione\u2019, \u00e8 tra le tematiche sacre maggiormente rappresentate nella storia. Trattata fin dai primi secoli del cristianesimo, troviamo la scena dell\u2019Annunciazione negli antichi mosaici di Santa Maria Maggiore a Roma, realizzati attorno al 400. Mistero e fascino contraddistinguono la galleria di immagini dedicate fino ai nostri giorni alla visita dell\u2019angelo Gabriele. Anno 1483: Filippino Lippi riceve la commissione di due tondi per il Palazzo Comunale di San Gimignano. Nel primo rappresenta l\u2019angelo, nel secondo Maria che riceve l\u2019annuncio inginocchiata. \u201cIl tempo si blocca\u201d, osserva Sandro Barbagallo, curatore del Reparto Collezioni Storiche dei Musei Vaticani e autore del libro \u201cL\u2019Annunciazione nell\u2019Arte\u201d, pubblicato da Edizioni Musei Vaticani. \u201cFilippino rappresenta il passaggio, avvenuto con l\u2019Annunciazione, dal tempo precedente legato al peccato a quello successivo, legato alla redenzione. Alle spalle dell\u2019angelo inserisce una colonna di marmo senza base, n\u00e9 capitello, senza inizio e fine: rappresenta il tempo eterno di Dio. Per la prima volta in pittura un orologio compare alle spalle della Vergine: \u00e8 il tempo umano che per un attimo si \u00e8 bloccato\u201d. Il pendolo infatti \u00e8 fermo: d\u2019ora in avanti la storia sar\u00e0 scandita in modo nuovo. Maria \u00e8 la nuova Eva. Nel Museo Diocesano di Cortona il Beato Angelico dipinge Maria mentre \u00e8 seduta sotto un porticato con un libro di preghiere sulle ginocchia. Sullo sfondo si intravede un giardino: \u00e8 l\u2019Eden. Un angelo sta cacciando i progenitori, Adamo ed Eva in seguito al peccato originale. \u201cAttraverso il fiat di Maria inizia un processo di riscatto per l\u2019umanit\u00e0\u201d. Cattura l\u2019attenzione il confronto tra le parole pronunciate da Gabriele e la risposta di Maria: \u2018Ecco la Serva del Signore. Avvenga di me secondo la tua parola\u2019. \u201cLe prime sono leggibili da chiunque osservi il dipinto, mentre la seconda \u2013 spiega Barbagallo - \u00e8 scritta al contrario perch\u00e9 rivolta a Colui che \u00e8 nei cieli\u201d. Attualizzato dagli artisti di ogni epoca, il brano dell\u2019Annunciazione offre l\u2019occasione, a chi scorre in rassegna le singole opere ad esso ispirate, di osservare \u201cl\u2019evoluzione del gusto dell\u2019arredo attraverso i secoli\u201d. La scena infatti avviene sempre entro le mura domestiche della casa di Maria o nel suo giardino, ambienti di vita di una famiglia agiata, che i pittori raccontano secondo il gusto dei propri tempi. Particolare dovizia di dettagli si riscontra nell\u2019arte fiamminga. Il pittore Jean Hey ad esempio inserisce sopra al letto della Vergine l\u2019icona di Mos\u00e8, anticipatrice del Redentore. La \u2018domesticit\u00e0\u2019 \u00e8 resa da Lorenzo Lotto attraverso l\u2019inserimento nella scena di un gatto, spaventato dall\u2019intervento divino. Un\u2019emozione riflessa anche nel gesto di Maria che, nell\u2019olio su tela conservato al Museo Civico di Recanati, \u00e8 colta di sorpresa: \u201cgirata rispetto all\u2019inginocchiatoio sul quale stava recitando le preghiere. Il messaggio \u00e8 chiaro: dal momento in cui Dio fa irruzione nella normale vita quotidiana di questa giovane donna, tutto cambia: Maria diviene Tabernacolo vivente\u201d. L\u2019incontro tra Divino e umano, impossibile da raccontare nella sua ineffabilit\u00e0, \u00e8 tradotto dagli artisti attraverso l\u2019inserimento nella scena di una colomba o di un fascio di luce: \u00e8 lo Spirito Santo che colpisce la Vergine Maria, turbata per l\u2019apparizione improvvisa. C\u2019\u00e8 chi ha aggiunto un ulteriore elemento. Sandro Barbagallo ci conduce nel Palazzo Apostolico Vaticano dove \u00e8 esposto un trittico dipinto da Giovanni dal Ponte intorno alla met\u00e0 del Quattrocento. Al centro campeggia la scena dell\u2019Annunciazione. \u201cIl pittore rende visibile il momento dell\u2019incarnazione di Ges\u00f9 inserendo nel cielo la figura del Padre Eterno che indica la via, benedicendolo, ad un Bambino che prende la croce per andare incontro a Maria\u201d. Sono tanti i dettagli legati alla traduzione pittorica di questa pagina del Vangelo, spesso ignorati anche dagli studiosi d\u2019arte. L\u2019autore del libro li svela attraverso aneddoti e curiosit\u00e0 Fra tutti colpisce il fatto che l\u2019Annunciazione a Maria sia preceduta nel tempo da altre tre \u201cannunciazioni\u201d. La pi\u00f9 nota ha per protagonista il cognato della Vergine: Zaccaria, rimasto muto per aver dubitato delle parole dell\u2019angelo che gli aveva comunicato che l\u2019anziana moglie Elisabetta lo avrebbe reso padre del \u2018precursore\u2019, Giovanni Battista. Le altre due annunciazioni hanno coinvolto i genitori della Madre di Dio: Gioacchino ed Anna. I due coniugi avanti negli anni \u201centrano in disaccordo dopo che il primo viene schernito dai sacerdoti del tempio che lo giudicano indegno per il fatto di non aver avuto un figlio\u201d. Nella Cappella degli Scrovegni Giotto dipinge il momento della riconciliazione: i due hanno appena ricevuto entrambi una visita dell\u2019angelo con l\u2019annuncio che sarebbero divenuti genitori: \u00e8 la celebre scena del bacio, casto e profondamente umano: i due sposi anziani hanno compreso quanto \u201cdi grande\u201d stia per avvenire nella loro vita. Infine, ricorda Barbagallo, alla scena dell\u2019Annunciazione sono legati anche i racconti dei vangeli apocrifi, scritti secoli dopo la venuta di Cristo. Essi raccontano l\u2019episodio in cui Maria e Giuseppe, accusati dai sacerdoti di non essere giunti puri al matrimonio, sono costretti a bere una mistura di erbe amare. I due sposi superano la prova del \u2018calice amaro\u2019, dimostrando agli accusatori di aver detto la verit\u00e0 e che la gravidanza della Vergine ha origini soprannaturali. La scena \u00e8 presente nei meravigliosi affreschi di Castelseprio, precedenti all\u2019anno mille, una pagina di pittura che testimonia come l\u2019arte abbia tentato pi\u00f9 volte di colmare le lacune narrative dei vangeli canonici al fine di rendere con maggiore realismo l\u2019umanit\u00e0 della Sacra Famiglia. (PO)\n24 marzo - ITALIA \u201cDante \u00e8 vivo\u201d: documentario della Diocesi di Roma a 700 anni dalla morte del Sommo Poeta\nL\u2019attualit\u00e0 e la forza del pensiero e della poetica di Dante Alighieri sono evidenti ancora oggi, a 700 anni dalla sua morte, avvenuta il 25 marzo 1321 a Ravenna. Ne \u00e8 convinto anche l\u2019Ufficio diocesano di Roma per la Cultura e l\u2019universit\u00e0 che, insieme al suo omologo per la Pastorale del tempo libero, turismo e sport, ha realizzato un documentario sul Sommo Poeta. Intitolato \u201cDante \u00e8 vivo\u2026a 700 anni dalla morte\u201d, il video dura 50 minuti ed \u00e8 visibile\n[sul canale YouTube](https://www.youtube.com/watch?v=eMeqW5KwM30). Numerosi gli interventi e le testimonianze che si alternano davanti alla telecamera, tra cui il Cardinale Gianfranco Ravasi, presidente del Pontificio Consiglio della Cultura; Marta Cartabia, Ministro della Giustizia; Franco Nembrini, saggista e pedagogista, grande esperto di Dante; Enrico Malato, vicepresidente della Casa di Dante a Roma; e il giornalista e scrittore Aldo Cazzullo. Il documentario vuole essere \u201cper tutti\u201d, [sottolinea Monsignor Andrea Lonardo](https://www.diocesidiroma.it/dante-e-vivo-un-documentario-dellufficio-per-la-cultura-e-luniversita/), ideatore e regista del progetto. \u201c\u00c8 pensato sia per gli intellettuali \u2013 spiega \u2013 che possano capire che Dante va presentato come una delle figure pi\u00f9 vive nella storia dell\u2019uomo, ma anche per le persone semplici, che possano avere delle chiavi per accostarsi\u201d alla sua opera. L\u2019atteggiamento giusto da avere dinanzi al padre della lingua e della letteratura italiana, infatti, \u00e8 quello di \u201cesserne discepoli, capire cosa ci insegna\u201d. Ma il documentario ha anche un altro obiettivo, ovvero \u201cessere una provocazione per le scuole e per gli insegnanti\u201d, afferma Monsignor Lonardo. La poesia suprema di Dante, infatti, \u201cci apre a un nuovo sguardo, a un diverso punto di vista sul mondo\u201d. Il filmato \u00e8 stato realizzato in luoghi artistici di rara bellezza, come il Casino Massimo Lancellotti, che custodisce una stanza dedicata proprio all\u2019Alighieri, ricoperta dagli affreschi realizzati dal gruppo di artisti tedeschi noti come \u201cI Nazareni\u201d. (IP)\n24 marzo - FILIPPINE L\u2019arcidiocesi di Manila sfida il divieto del governo di celebrare le funzioni religiose durante la Settimana Santa\n\"Non condurremo alcuna attivit\u00e0 religiosa al di fuori delle nostre chiese\u201d, ma all'interno, \u201ca partire dal 24 marzo, praticheremo il nostro culto religioso sfruttando il 10% della capacit\u00e0 massima della chiese\u201d. \u00c8 quanto dichiarato dall'amministratore apostolico di Manila, monsignor Broderick Pabillo - riporta UCA News -, in una lettera pastorale che sfida il divieto del governo di celebrare le funzioni religiose, per l\u2019aumento dei casi di coronavirus nel Paese, nelle chiese della capitale e delle province vicine durante la Settimana Santa. Il presule ha definito \"sbagliati\" i protocolli anti-Covid, poich\u00e9 stilati senza avere consultato prima le autorit\u00e0 ecclesiastiche. \"Non dovremmo seguire tali linee guida, imposte senza consultazioni, che in qualche modo violano la legge di separazione tra Stato e Chiesa\u201d, ha spiegato il vescovo a Radio Veritas. Linee guida, annunciate il 20 marzo dall'Inter-Agency Task Force on Emerging Diseases (IATF), che dal 22 marzo al 4 aprile vietano i raduni religiosi e limitano lo svolgimento di matrimoni, battesimi e servizi funebri. Anche monsignor Pablo Virgilio David, vescovo di Kalookan, nei giorni scorsi ha criticato il divieto. Egli, sottolineando come il governo chiuda le chiese nel periodo pi\u00f9 sacro dell'anno e permetta ai centri fitness e benessere di sfruttare il 70 e il 50% delle loro capacit\u00e0, ha espresso in un post sui social media tutta la sua contrariet\u00e0. \u201cChe Dio \u2013 ha dichiarato - abbia piet\u00e0 delle vostre anime\", rivolgendosi alle autorit\u00e0, ree anche per lui di non aver parlato con i leader della Chiesa, prima di vietare le funzioni religiose. Il portavoce del governo, Harry Roque, nel frattempo, avvertendo i vescovi, ha ribadito che i cattolici devono seguire le linee guida stabilite dalla Task Force e che rientra nei poteri dello Stato ordinare la chiusura delle chiese. \u201dSpero \u2013 ha concluso Roque - che non si arrivi a questo\". (AP)\n24 marzo - ECUADOR 11 aprile, ballottaggio presidenziali. Giustizia e pace: scegliere il bene del Paese, non la persona\nSaranno il progressista Andr\u00e9s Arauz e il conservatore Guillermo Lasso gli sfidanti del ballottaggio per le presidenziali in Ecuador, in programma il prossimo 11 aprile. In vista delle votazioni, che seguono quelle del 7 febbraio, la Commissione episcopale Giustizia e pace ha diffuso\n[una nota](http://conferenciaepiscopal.ec/carta-n-72-elegir-un-pais-no-un-presidente/) in cui ricorda agli elettori che \u201cnon si tratta di scegliere una persona, bens\u00ec un programma che proponga soluzioni reali e realizzabili ai gravi problemi che affliggono il Paese\u201d. \u201cCon il voto \u2013 scrivono i vescovi \u2013 verr\u00e0 definito quale Ecuador desideriamo per il futuro\u201d. Di fronte, dunque, ad una grave crisi \u201ceconomica, sociale, politica, morale ed etica\u201d, bisogna guardare a chi, tra i due candidati, vuole \u201cfare il possibile per lo sviluppo integrale della societ\u00e0, rendendo il Paese un luogo inclusivo, in grado di assicurare una vita dignitosa a tutti, in particolare ai poveri e ai vulnerabili\u201d. Giustizia e pace invoca, nello specifico, un\u2019amministrazione virtuosa delle risorse pubbliche, la scelta di obiettivi concreti e un\u2019onest\u00e0 della classe politica che sia \u201ca prova di corruzione e impunit\u00e0\u201d. Oggi, continuano i presuli, non ha pi\u00f9 alcun senso ridurre il confronto politico ad una contesa tra destra e sinistra, ovvero tra conservatori e progressisti. Si tratta di \u201cconcetti politici evaporati nel tempo\u201d e dai quali bisogna stare in guardia, evitando discorsi siano solo \u201cdemagogia\u201d e che contengano \u201ceufemismi e promesse irrealizzabili\u201d. Perch\u00e9 chi uscir\u00e0 vincitore dalle elezioni dell\u201911 aprile, prosegue la nota, si trover\u00e0 davanti \u201cun Paese praticamente a pezzi e un popolo schiacciato dalla povert\u00e0 e dalla disoccupazione, sommerso da una situazione sanitaria esasperante e da una violenza galoppante, quasi vinto e con una minima, se non nessuna, speranza e fiducia nelle istituzioni\u201d. \u201cVotare bene - concludono i vescovi \u2013 \u00e8 quindi un nostro dovere e una nostra responsabilit\u00e0\u201d. (IP)\n24 marzo - GERMANIA Il 24 e 25 aprile torna \u201cGetta le tue reti\u201d: le 24 ore di preghiera per le Vocazioni\nTorna per il terzo anno consecutivo l\u2019iniziativa \u201cGetta le tue reti\u201d, per la Giornata di preghiera per le Vocazioni. Il 24 aprile prossimo, a partire dalle ore 18, dunque, il Centro di Pastorale Vocazionale della Conferenza episcopale tedesca \u2013 che\n[lo ricorda anche attraverso il sito dell\u2019Episcopato](https://www.dbk.de/presse/aktuelles/meldung/24-stunden-gebet-um-geistliche-berufungen-2021) \u2013 inviter\u00e0 tutti i fedeli a riunirsi in preghiera nelle parrocchie ma anche singolarmente in casa. La partecipazione \u00e8 possibile nelle pi\u00f9 diverse forme di preghiera: dall\u2019Adorazione eucaristica alle Lodi, dalle preghiere di Taiz\u00e9 alle devozioni classiche o alla celebrazione della Messa. Ci saranno parrocchie o comunit\u00e0 in cui la preghiera si svolge durante 24 ore. Il cuore della rete di preghiera \u00e8 il sito web www.wdna.de, dove individui o gruppi o parrocchie possono inserire intenzioni e iniziative di preghiera pubblici o privati visualizzabili su una mappa interattiva: n questo modo tutti possono vedere dove altri credenti stanno pregando per le vocazioni. Il sito web offre anche suggerimenti concreti per la preghiera, nonch\u00e9 offerte di streaming dal vivo di momenti di preghiera ai quali ci si pu\u00f2 unire da casa. \u201cGrazie alla homepage siamo flessibili. Anche nel tempo della pandemia di Coronavirus, possiamo unirci nella preghiera senza doverci incontrare concretamente \u2013 ha detto il pastore Michael Maas, uno dei promotori - in altri luoghi sar\u00e0 possibile formare una comunit\u00e0 di preghiera sul posto, ma in questo modo si pu\u00f2 essere presente in molti modi, unirsi alla preghiera di altri lontani e viverla come una grande comunit\u00e0\". \u201cSoprattutto in questo momento di pandemia \u00e8 importante che ci siano persone che ci siano per gli altri e che possano dare loro senso e sostegno nella loro fede \u2013 ha concluso il sacerdote - ecco perch\u00e9 la preghiera per le vocazioni spirituali \u00e8 pi\u00f9 urgente che mai\". (RB)\n24 marzo - TERRA SANTA Appello Padre Patton per Colletta del Venerd\u00ec Santo: \u201cAiutateci ad aiutare chi \u00e8 nel bisogno\u201d\nLa Terra Santa \u00e8 stata messa \u201ca dura prova dalla pandemia che ha paralizzato il mondo intero\u201d e quest\u2019anno \u201cpi\u00f9 che mai\u201d essa ha bisogno \u201cdella generosit\u00e0 dei cristiani di tutto il mondo\u201d: \u00e8 il vibrante appello lanciato,\n[con un videomessaggio](https://www.youtube.com/watch?v=zJ1uf7cN8Fo&feature=youtu.be), da padre Francesco Patton, Custode di Terra Santa. Le sue parole arrivano oggi, alla vigilia della Solennit\u00e0 dell\u2019Annunciazione del Signore, che si celebra il 25 marzo. Nonostante l\u2019emergenza sanitaria, padre Patton ricorda l\u2019operato portato avanti indefessamente dalla Custodia per \u201ccontinuare a custodire i Luoghi Santi della nostra redenzione e la piccola comunit\u00e0 cristiana che qui ancora esiste e resiste\u201d. Le preghiere per il mondo intero sono state \u201cintensificate al Santo Sepolcro, al Getsemani, a Betlemme, a Nazareth e negli altri santuari \u2013 racconta \u2013 mentre nelle parrocchie abbiamo continuato a prenderci cura dei cristiani di lingua araba, ebraica e greca, dei migranti lavoratori stranieri e dei rifugiati\u201d. Grande attenzione \u00e8 stata riservata anche ai giovani: attraverso le scuole di Terra Santa, infatti, \u201ccirca 10mila bambini e ragazzi hanno potuto usufruire di una buona educazione\u201d. Rafforzato, inoltre, l\u2019impegno caritativo per venire incontro ai \u201cbisogni essenziali di popolazioni provate, oltre che dalla pandemia, anche dalla guerra, dall\u2019assenza di assistenza sociale e sanitaria\u201d. Ma tutto questo \u201cha un costo\u201d, un costo che \u201cogni anno viene in gran parte coperto dalla Colletta del Venerd\u00ec Santo\u201d, ricorda padre Patton. Di qui, l\u2019invito rivolto a tutti i cristiani: \u201cAiutateci anche quest\u2019anno, secondo le vostre possibilit\u00e0, secondo la generosit\u00e0 del vostro cuore, perch\u00e9 possiamo anche noi aiutare chi \u00e8 nel bisogno\u201d. \u201cAiutateci ad aiutare \u2013 conclude - e che il Signore benedica e ricompensi ciascuno e ciascuna di voi\u201d. Da ricordare che la [Colletta del Venerd\u00ec Santo pro Terra Santa](https://www.vaticannews.va/it/vaticano/news/2021-03/lettera-cardinale-sandri-colletta-terra-santa.html) si \u00e8 sviluppata, in particolare, sotto il Pontificato di San Paolo VI, con l\u2019Esortazione Apostolica \u201c [Nobis in Animo sulle accresciute necessit\u00e0 della Chiesa in Terra Santa](http://www.vatican.va/content/paul-vi/it/apost_exhortations/documents/hf_p-vi_exh_19740325_nobis-in-animo.html)\u201d, firmata il 25 marzo 1974. I fondi raccolti servono alla conservazione dei Luoghi Santi, allo sviluppo della minoranza cristiana locale, nonch\u00e9 all\u2019assistenza ai pellegrini e alle opere liturgiche. Nel 2020, primo anno della pandemia, \u00e8 stato istituito anche un fondo d\u2019emergenza, voluto dalla Congregazione per le Chiese Orientali, con la collaborazione di varie agenzie della Roaco (Riunione Opere Aiuto Chiese Orientali). I finanziamenti hanno potuto cos\u00ec raggiungere 303 progetti in 24 Paesi. (IP)\n24 marzo - BRASILE Al via il bando per l\u2019immagine e il testo simbolo della Campagna di fraternit\u00e0 2022\n\u00c8 stato pubblicato ieri\n[dalla Conferenza episcopale del Brasile](https://www.cnbb.org.br/cnbb-lanca-editais-para-a-escolha-do-cartaz-e-da-letra-do-hino-da-campanha-da-fraternidade-de-2022/) un primo bando per ricercare l\u2019immagine simbolo e il testo del futuro inno della Campagna di Fraternit\u00e0 2022, mentre un secondo bando per la musica dell\u2019inno sar\u00e0 lanciato in seguito, come ha deciso il Consiglio episcopale di Pastorale dell'Episcopato brasiliano. Ogni anno i vescovi del Consiglio, accogliendo i suggerimenti provenienti dalle Conferenze episcopali regionali e dalle organizzazioni ecclesiali, scelgono un tema e un motto per richiamare l'attenzione su qualche situazione della societ\u00e0 di cui ci si deve occupare per il bene di tutti: per l'anno 2022, il tema scelto \u00e8 stato \u201cFraternit\u00e0 ed educazione\", e il motto: \"parlare con saggezza e insegnare con amore\". La proposta per il 2022, dunque, \u00e8 quella di promuovere un dialogo sulla realt\u00e0 educativa in Brasile, alla luce della fede cristiana, proponendo vie in favore dell'umanesimo integrale e della solidariet\u00e0. Inoltre, si cercher\u00e0 di riflettere sul ruolo della famiglia, della comunit\u00e0 di fede e della societ\u00e0 nel processo educativo con la collaborazione delle istituzioni educative; di incoraggiare proposte educative che, radicate nel Vangelo, promuovano la dignit\u00e0 umana, l'esperienza del trascendente, la cultura dell'incontro e la cura della Casa comune. Per quanto riguarda il bando inerente l\u2019immagine, ovvero l\u2019identit\u00e0 visiva della Campagna, s\u2019intende offrire elementi teorici per aiutare nell'elaborazione dell'opera e stimolare la creativit\u00e0 degli artisti. Il numero di partecipanti \u00e8 illimitato e ogni candidato potr\u00e0 presentare una proposta di creazione individuale o collettiva. L\u2019immagine deve contenere le parole del tema e del motto, e la sua elaborazione dovrebbe anche eccellere nella tecnica e nella creativit\u00e0, ma soprattutto nell'ispirazione e nella meditazione che il motto e il tema possono portare. Inoltre, il candidato dovrebbe pensare a un'immagine praticabile su gadget quali adesivi, magliette, cappellini o zaini. Per quanto riguarda il bando per il testo dell\u2019inno, il candidato deve tradurre in linguaggio poetico il contenuto del tema, il motto e gli obiettivi, evitando spiegazioni inutili, moralismi o clich\u00e9, cercando, possibilmente, ispirazione nella Sacra Scrittura e nel Magistero della Chiesa. La forza del testo dovrebbe essere quella di ravvivare la speranza, la creativit\u00e0 e l'impegno cristiano; portare un messaggio che aiuti il popolo di Dio a mettersi in movimento. Inoltre, i testi, oltre ad avere una metrica regolare, dovrebbero presentarsi preferibilmente in rima, anche se si possono usare versi liberi. Il bando per i poster scade il 17 maggio 2021, data entro la quale gli elaborati devono essere inviato alla Conferenza episcopale; per quanto riguarda il testo dell\u2019inno, invece, il termine \u00e8 fissato per il 26 aprile. Nel 1964, nel pieno sviluppo del Concilio Vaticano II, si realizz\u00f2 la prima Campagna nazionale della Fraternit\u00e0, sotto la cura della Conferenza episcopale brasiliana. Espressione di comunione, conversione e condivisione, la Campagna di Fraternit\u00e0 ha come obiettivi permanenti risvegliare la comunit\u00e0 e lo spirito cristiano nella ricerca del bene comune, educare alla vita in fraternit\u00e0, rinnovare la coscienza della responsabilit\u00e0 di tutti nell'azione evangelizzatrice in vista di una societ\u00e0 giusta e solidale. (RB)\n24 marzo - PAKISTAN #coronavirus L\u2019arcidiocesi di Lahore annulla tutte le assemblee liturgiche per fermare la diffusione del virus\nL'arcidiocesi di Lahore, dinanzi all\u2019impennata dei casi di coronavirus nel Paese, pi\u00f9 di 3.000 al giorno, e all\u2019inasprimento delle misure restrittive anti Covid-19 da parte del governo, che ha vietato tutti i raduni culturali e religiosi e ha chiuso santuari e cinema, ha deciso di annullare tutte le assemblee liturgiche a quasi una settimana dalla Pasqua. Monsignor Sebastian Shaw, arcivescovo di Lahore, in una lettera pastorale del 22 marzo \u2013 riporta UCA News -, ha esortato i religiosi dell\u2019arcidiocesi ad annullare tutte le assemblee liturgiche previste nei prossimi giorni e a seguire le linee guida, emesse dal governo poche ore prima, per fermare la diffusione della pandemia. \"Si consiglia anche di seguire le procedure operative standard, di mantenere il distanziamento sociale e, se necessario uscire, di farlo sempre utilizzando una mascherina\", ha sottolineato l'arcivescovo. Il presule ha chiesto anche di annullare o ridurre le attivit\u00e0 pastorali nelle parrocchie per tutelare la salute dei fedeli. \"Possa Dio onnipotente proteggerci tutti dal coronavirus, per poterci preparare a celebrare la Pasqua con gioia\", ha concluso. (AP)\n24 marzo - NIGERIA Allarme leader cristiani dopo attacco al governatore Ortom: sicurezza nazionale sempre pi\u00f9 a rischio\n\u00c8 un vero e proprio \u201ccrollo della sicurezza\u201d nazionale quello denunciato dall\u2019Associazione cristiana della Nigeria (Can) dopo che, sabato 20 marzo, un gruppo di 15 uomini armati, esponenti del Movimento dei Fulani, ha attacco il governatore dello Stato del Benue, Samuel Ortom, nella sua residenza a Makurdi. Il politico \u00e8 uscito illeso dall\u2019attentato grazie all\u2019intervento degli uomini della sua scorta, ma il grave episodio \u2013\n[scrive la Can in una nota](https://www.aciafrica.org/news/3099/christian-leaders-in-nigeria-decry-collapse-of-security-following-attack-on-governor) \u2013 pone un interrogativo: \u201cSe neanche un governatore \u00e8 al sicuro, allora chi lo \u00e8?\u201d. \u201cSiamo preoccupati, tristi, scioccati, delusi e addolorati \u2013 proseguono i leader cristiani \u2013 per il crollo del sistema di sicurezza nazionale e per il fallimento con cui i responsabili hanno affrontato questa questione\u201d. Al contempo, l\u2019Associazione denuncia il fatto che, nonostante abbia rivendicato la responsabilit\u00e0 dell\u2019attentato, il Movimento dei Fulani \u201cnon \u00e8 stato ancora messo fuori legge e i suoi leader, che hanno minacciato pubblicamente il governatore, proseguono i loro affari come se non fosse successo nulla\u201d. \u201cCosa aspetta l\u2019esecutivo? - chiede ancora la Can \u2013 Che i Fulani portino a termine con successo le loro imprese criminali?\u201d. L\u2019Associazione cristiana incalza: \u201cPerch\u00e9 le nostre forze di sicurezza sembrano impotenti davanti a questi delinquenti? Hanno forse armi superiori? O si aspettano che ciascuno si difenda da s\u00e9, con tutte le relative conseguenze?\u201d Di qui, il richiamo al governo e al fatto che \u201c\u00e8 sua responsabilit\u00e0 primaria la difesa della vita e della propriet\u00e0 dei cittadini\u201d. A gran voce, dunque, la Can invoca dal Capo dello Stato, Muhammadu Buhari, la risoluzione dei problemi relativi alla sicurezza nazionale, nonch\u00e9 la diffusione dei nomi degli appartenenti al Movimento dei Fulani, perch\u00e9 \u201cfinch\u00e9 il governo continuer\u00e0 a trattarli con guanti di velluto, allora essi continueranno ad agire impunemente\u201d. Infine, viene espresso apprezzamento per l\u2019avvio di un\u2019indagine specifica sull\u2019attacco perpetrato contro Samuel Ortom. Sulla stessa linea si \u00e8 posto Monsignor Godfrey Onah, vescovo di Nsukka, che nell\u2019omelia di domenica 21 marzo, ha evidenziato quanto la Nigeria stia \u201cpiangendo ed urlando di dolore\u201d. \u201cSiamo nell\u2019oscurit\u00e0, ci sentiamo confusi \u2013 [ha detto il presule](https://www.aciafrica.org/news/3090/our-country-is-crying-shouting-in-pain-nigerian-bishop) \u2013 Cambiare un governo senza cambiare il nostro atteggiamento non trasforma il Paese\u201d che, invece, \u201cha un estremo bisogno dell\u2019incontro trasformante con Cristo\u201d. \u201cVedere Ges\u00f9 \u2013 ha aggiunto \u2013 \u00e8 l\u2019unico modo per tornare indietro dal sentiero di distruzione che abbiamo intrapreso\u201d. Gli ha fatto eco l\u2019Arcivescovo di Abuja, Ignatius Kaigama, il quale, sempre domenica scorsa, ha denunciato il cattivo uso delle risorse pubbliche che si fa in Nigeria ed ha esortato tutti a liberare la nazione \u201cdal dominio del peccato e della criminalit\u00e0, crescendo cittadini che non fanno nulla per egoismo, bens\u00ec cercano il bene comune di tutti\u201d. Da ricordare che la Nigeria vive da diverso tempo il dramma degli attacchi perpetrati dai Fulani: si tratta di pastori e mandriani, per lo pi\u00f9 di religione islamica, che fuggono dalla desertificazione e che conquistano nuove terre a scapito degli agricoltori, in maggioranza cristiani, usando violenza. A giugno 2020, ad esempio, pi\u00f9 di 200 contadini sono stati massacrati in alcuni villaggi dello Stato centrale di Plateau. (IP)\n24 marzo - REPUBBLICA CECA Annunciazione. Lettera pastorale dei vescovi: restare accanto alla vita fin dal concepimento\nIn occasione della Solennit\u00e0 dell\u2019Annunciazione, che la Chiesa festeggia nella giornata di domani 25 marzo assieme alla Giornata della Vita nascente, i vescovi dell\u2019arcidiocesi di Olomuc, in Repubblica Ceca, hanno scritto una lettera pastorale ai fedeli\n[pubblicata anche sul sito della Conferenza episcopale ceca](https://www.cirkev.cz/cs/aktuality/210322budme-nablizku-nenarozenym-i-jejich-rodicum-pastyrsky-list-ke-slavnosti-zvestovani-pane): \u201cL\u2019atteggiamento della Chiesa non \u00e8 cambiato da duemila anni, e non pu\u00f2 cambiare, perch\u00e9 n\u00e9 la natura umana n\u00e9 i principi morali cambiano. I mezzi tecnici moderni non cambiano il male in bene, possono solo rendere il bene pi\u00f9 fecondo e il male pi\u00f9 distruttivo\u201d. \u201cDio ha amato ciascuno di noi nel grembo di nostra madre e ci ha donato un'anima immortale \u2013 proseguono - la capacit\u00e0 di lavorare con Dio per creare un nuovo essere immortale \u00e8 un nobile privilegio che nemmeno gli angeli hanno. Il dono della fede ci aiuta ad apprezzare e a meravigliarci di questo fatto\u201d.\u201cLa societ\u00e0 odierna non sempre si avvicina all'infanzia aperta a braccia aperte. Quali sono le preoccupazioni riguardo al concepimento e alla nascita di un bambino? Sentiamo la paura della sovrappopolazione della Terra, come se Dio stesse solo guardando le persone con indifferenza e non volesse affidarci l'intero universo trasformato dopo la Resurrezione \u2013 scrivono i presuli - sappiamo che qualsiasi convivenza con un'altra persona porta non solo grandi gioie e felicit\u00e0, ma spesso anche dolore, fatica e croci. Se le persone rifiutano questo fatto e si concentrano solo sull'ottenimento della felicit\u00e0 personale, l'intera societ\u00e0 viene sconvolta. Dopotutto, oggi molti bambini nascono fuori dal matrimonio e molte madri rimangono sole. Non solo questo causa problemi sociali, ma per un'intera generazione di bambini nessuno \u00e8 in grado di sostituire un ambiente familiare amorevole come quello di mamma e pap\u00e0\u201d. \u201cIn tutti i tempi difficili, la vita della Sacra Famiglia pu\u00f2 essere per noi incoraggiamento e rafforzamento. Maria non aveva intenzione di concepire il Figlio di Dio Ges\u00f9 Cristo, non sapeva dove avrebbe partorito o come avrebbe provveduto al suo bambino; tuttavia, San Giuseppe \u00e8 stato il suo sostegno in tutte le situazioni. Pu\u00f2 quindi essere un modello per ogni uomo accettare coraggiosamente la responsabilit\u00e0 sia per la donna che per il bambino e per affrontare tutte le sfide con amore creativo. Sia Maria che Giuseppe hanno sempre avuto fiducia in Dio e hanno fatto tutto il possibile\u201d, si legge ancora. \u201cPapa Francesco ha recentemente ricordato: \u2018L'insegnamento della Chiesa \u00e8 chiaro su questo punto. La vita umana \u00e8 sacra e inalienabile, e determinare la salute del nascituro nel grembo materno per la selezione deve essere risolutamente rifiutato perch\u00e9 \u00e8 un modo di pensare disumano che approva l'aborto per i feti dalla prognosi incerta e priva le famiglie di accettare, abbracciare e amare i loro pi\u00f9 deboli\u201d, continuano i vescovi di Olomuc. \u201cAllora cosa possiamo fare per i bambini non nati e i loro genitori o per i medici che agiscono contro la vita? \u2013 si chiedono i presuli alla fine del messaggio - Non possiamo imporre il bene agli altri contro la loro volont\u00e0. Neanche Cristo l\u2019ha fatto. Dio rispetta il libero arbitrio di ogni essere umano che gli \u00e8 stato dato al momento del concepimento e rimane con lui per sempre. Possiamo raccomandare fervide preghiere, ascolto paziente, parole rassicuranti e incoraggianti, un buon esempio e, naturalmente, un aiuto pratico disinteressato\u201d. (RB)\n24 marzo - STATI UNITI Prosegue l\u2019iniziativa solidale \u201cCamminare con le mamme bisognose\u201d, lanciata un anno fa\nUn anno fa, prim\u2019ancora che iniziasse la pandemia da Covid-19, la Conferenza episcopale degli Stati Uniti lanciava l\u2019iniziativa \u201cCamminare con le mamme in difficolt\u00e0: un anno di servizio\u201d. Il progetto nasceva in concomitanza del 25.mo anniversario della \u201cEvangelium Vitae\u201d, l\u2019Enciclica di San Giovanni Paolo II sul valore e l\u2019inviolabilit\u00e0 della vita umana, diffusa il 25 marzo 1995. La Chiesa statunitense voleva sostenere in modo concreto e a livello nazionale le madri incinte e in difficolt\u00e0, affinch\u00e9 potesse prendersi cura dei loro figli nel modo migliore. Ora, ad anno di distanza, l\u2019Usccb traccia un bilancio.\n[In una nota](https://www.usccb.org/news/2021/usccb-committee-chairman-encourages-dioceses-implement-walking-moms-need), l\u2019Arcivescovo Joseph F. Naumann, presidente del Comitato episcopale per le attivit\u00e0 in favore della vita, scrive: \u201cQuando abbiamo lanciato l\u2019iniziativa, nessuno immaginava l\u2019impatto prolungato del Covid-19 sulla vita della Chiesa e dell\u2019intero Paese\u201d. Ma nonostante l\u2019emergenza sanitaria abbia \u201cfrenato in buona parte lo slancio iniziale\u201d, essa ha anche \u201cfornito l\u2019opportunit\u00e0 di adattare ed espandere questa iniziativa\u201d alla realt\u00e0 contingente. Non solo: la pandemia \u201cha riaffermato la necessit\u00e0, per la Chiesa, di accompagnare le madri in difficolt\u00e0 proprio e soprattutto in questi tempi difficili\u201d. Al contempo, il presule evidenzia che, purtroppo, i legislatori statunitensi \u201channo sfruttato questa fase critica per ampliare i finanziamenti dei contribuenti all\u2019aborto\u201d, costringendoli a prendere \u201cuna decisione morale straziante, ovvero se preservare o meno la vita e la salute dei bambini non ancora nati che rappresentano il nostro prossimo vulnerabile e bisognoso\u201d. Nel \u201cPiano di salvataggio americano\u201d dell\u2019amministrazione Biden per rialzare gli Stati Uniti dopo la pandemia da Covid-19, infatti, sono inclusi i finanziamenti all\u2019interruzione volontaria di gravidanza. Dal suo canto, l\u2019Usccb ribadisce il suo impegno per \u201ccolmare le lacune nei servizi e nelle risorse disponibili per le madri che affrontano gravidanze impegnative e per i genitori di figli piccoli che si trovano in circostanze difficili\u201d. \u201cIncoraggiamo le diocesi e le parrocchie ad implementare \u2018Camminare con le mamme in difficolt\u00e0\u2019 \u2013 conclude Monsignor Naumann \u2013 e lavoriamo per una societ\u00e0 in cui le madri e i loro figli siano protetti dalla legge e accolti nell\u2019amore\u201d. (IP)\n24 marzo - AMERICA LATINA/SPAGNA Il cardinal Osoro alla guida di un ritiro virtuale di Settimana Santa rivolto a leader politici e sociali latinoamericani\nL'arcivescovo di Madrid, il cardinale Carlos Osoro, luned\u00ec 29 marzo, alle ore 16 (ora spagnola), presieder\u00e0 un ritiro virtuale internazionale di preparazione alla Settimana Santa, rivolto ai leader sociali e politici, e alle loro famiglie, organizzato dall'Accademia Latinoamericana dei leader cattolici. Durante il ritiro \u2013 riferisce l\u2019arcidiocesi - si \"rifletter\u00e0 sulla vocazione di Zaccheo\" e su quello che gli disse Ges\u00f9, \"Voglio venire a casa tua\", che \u00e8 anche il titolo della lettera pastorale che l'arcivescovo ha scritto quest'anno per l\u2019arcidiocesi. Perch\u00e9, \"la vocazione politica \u2013 come sottolineato da Papa Francesco -, cercando il bene comune, \u00e8 una delle forme pi\u00f9 preziose di carit\u00e0 \". Non \u00e8 la prima volta che il cardinale Osoro offre questo accompagnamento pastorale a parlamentari e leader sociali. L'anno scorso, infatti, si \u00e8 tenuto un altro ritiro, al quale hanno partecipato pi\u00f9 di 200 politici di 17 Paesi latinoamericani, tra i quali l'ex consigliere comunale di Madrid, Carmen Sanchez Carazo. La Sanchez ha ricordato come l\u2019anno scorso \"per quasi tre ore, 250 politici hanno riflettuto sulla domanda che Ges\u00f9 ci pone nel profondo del nostro cuore: \u2018Cosa vuoi che io faccia per te?\u2019 Una domanda che, come ha sottolineato il cardinale Osoro, i politici devono porre alle persone di cui hanno responsabilit\u00e0 e che hanno fiducia in loro. Alla fine della riflessione del cardinale \u2013 ha raccontato la Sanchez -, per pi\u00f9 di mezz'ora abbiamo lavorato in piccoli gruppi, e ci ha arricchito molto condividere le diverse opinioni basate sulle diverse realt\u00e0\u201d. Anche l'ex presidente del Costa Rica, Miguel Angel Rodr\u00edguez \u2013 nella nota dell\u2019arcidiocesi -, ha sottolineato come la riflessione del cardinale Osoro avesse messo tutti i partecipanti di fronte a loro stessi e avesse ricordato \u201cche tutti i cattolici sono chiamati a rispondere a questa domanda pungente, perch\u00e9 nulla in questo mondo ci pu\u00f2 essere indifferente\u201d. (AP)\n24 marzo - GERMANIA #coronavirus Monsignor B\u00e4tzing: le celebrazioni religiose a Pasqua non sono un accessorio\n\u201cPasqua \u00e8 la nostra festa pi\u00f9 importante, le celebrazioni religiose non sono un accessorio\u201d. Cos\u00ec monsignor Georg B\u00e4tzing, presidente della Conferenza episcopale tedesca, commenta la decisione del governo federale di un nuovo lockdown nazionale per tutto il periodo che comprende la Pasqua, le cui celebrazioni dovrebbero, quindi svolgersi virtualmente. \"Siamo stati completamente sorpresi dal risultato \u2013 ha scritto il presidente in un Tweet riportato anche sul sito della Conferenza episcopale della Germania - gi\u00e0 a Natale abbiamo dimostrato come le funzioni religiose possano essere celebrate con prudenza e attenzione. Non vogliamo rinunciare nemmeno alla Pasqua. Porteremo questa nostra posizione nei prossimi colloqui\". (RB)\n24 marzo - FILIPPINE 500.mo cristianesimo. Vescovi: avere sempre zelo missionario\n\u201cChe quest'anno sia un anno in cui guardare indietro nella storia per capire meglio chi siamo nel presente come comunit\u00e0 di discepoli, e un'opportunit\u00e0 anche per guardare avanti, nei prossimi 500 anni, con lo stesso zelo missionario che ci ha reso possibile ricevere la fede cristiana\u201d: lo scrive Monsignor Romulo Valles, Arcivescovo di Davao e presidente della Conferenza episcopale delle Filippine, (Cbcp) in\n[una Lettera pastorale sui 500 anni di evangelizzazione del Paese](https://cbcpnews.net/cbcpnews/pastoral-letter-celebrating-the-500th-year-of-christianity-in-the-philippines/). Il cristianesimo, infatti, arriv\u00f2 nella nazione asiatica nel 1521, grazie all\u2019esploratore e navigatore portoghese Ferdinando Magellano. \u201cCi\u00f2 che abbiamo ricevuto gratuitamente \u00e8 anche ci\u00f2 che diamo gratuitamente\u201d, scrive Monsignor Valles, citando il motto del 500.mo anniversario, tratto dal Vangelo di Matteo, e ricordando [la Messa presieduta da Papa Francesco](http://www.vatican.va/content/francesco/it/homilies/2021/documents/papa-francesco_20210314_omelia-cristianesimo-filippine.html) il 14 marzo nella Basilica Vaticana a commemorazione di questo evento. Una celebrazione durante la quale il Pontefice ha esortato la Chiesa filippina ad essere \"una Chiesa che ama il mondo senza giudicare, una Chiesa che si dona al mondo\". Andando indietro con la memoria, poi, il presidente della Cbcp ricorda i momenti salienti della spedizione di Magellano e di come i suoi uomini, \u201cper lo pi\u00f9 mercenari, si trasformarono quasi immediatamente in missionari nel momento in cui scoprirono il terreno fertile di buona volont\u00e0 nei nativi\u201d filippini. Approdati dopo un viaggio pericoloso, \u201caffamanti, assestati, diffidenti e malati\u201d, gli esploratori trovarono un tesoro rappresentato non tanto \u201cdall\u2019oro contenuto in forzieri\u201d, bens\u00ec dai \u201ccuori di semplici pescatori\u201d che li accolsero con cordialit\u00e0 e li \u201cdisarmarono\u201d con la loro generosit\u00e0 e compassione, offrendo loro riparo, cibo, cure e la possibilit\u00e0 di seppellire i compagni defunti. Antonio Pigafetta, il cronista della spedizione, racconta \u201ccon emozione\u201d la gentilezza con cui i nativi ospitarono la spedizione e descrive con minuzia di particolari la prima Messa celebrata nel Paese il 31 marzo 1521, domenica di Pasqua. Il 14 aprile dello stesso anno, poi, a Cebu vennero amministrati i primi Battesimi e tutto questo venne fatto non \u201ccon la minaccia delle armi, ma con lo spirito dell\u2019evangelizzazione\u201d. Al contempo, Monsignor Villegas sottolinea che non fu tutto facile: ben presto, infatti, Magellano assunse atteggiamenti dispotici e di l\u00ec a poco mor\u00ec in un\u2019imboscata. \u201cLa croce del dominio coloniale e dell\u2019oppressione alla fine \u00e8 stata ripudiata \u2013 afferma l\u2019Arcivescovo di Davao \u2013 perch\u00e9 abbiamo abbracciato la vera Croce della libert\u00e0: quella della redenzione e dell\u2019amore incondizionato di Dio che d\u00e0 a noi esseri umani la vera dignit\u00e0, in quanto sue creature\u201d. Guardando indietro, dunque, i cristiani filippini possono dire che \u201cnonostante tutto il dolore che hanno dovuto attraversare, saranno sempre grati di questa Croce perch\u00e9 la fede \u00e8 giunta come un dono di Dio, attraverso persone imperfette, ma di buona volont\u00e0\u201d. \u201cCinque secoli dopo \u2013 continua il presidente della Cbcp \u2013 bisogna continuare ad imparare a setacciare il grano dalla pula\u201d e a non equiparare l\u2019evangelizzazione al proselitismo, come ricordato anche da Papa Francesco: \u201cLa Chiesa ha questa missione: non \u00e8 inviata a giudicare, ma ad accogliere; non a imporre, ma a seminare\u201d. Il presule ricorda, quindi, che il 500.mo anniversario \u00e8 stato preceduto da nove anni di preparazione, ognuno dedicato ad un tema specifico: dal 2013 al 2021 sono stati approfonditi la fede, il ruolo dei laici, le questioni relative alla povert\u00e0, l\u2019Eucaristia e la famiglia, la parrocchia come comunit\u00e0, la missione del clero e dei consacrati, le sfide e le speranze dei giovani, l\u2019ecumenismo e il dialogo interreligioso anche in rapporto ai popoli indigeni e, infine, la missione. Inoltre, la Cbcp ha deciso di commissionare una ricerca, in collaborazione con la prima Universit\u00e0 cattolica in Asia, l\u2019Ateneo \u201cSan Tommaso\u201d, per tracciare un bilancio dello stato attuale del cattolicesimo nelle Filippine. I risultati dello studio sono attesi a breve. L\u2019Arcivescovo di Davao esorta, poi, tutti i fedeli a partecipare attivamente alle Messe di commemorazione della prima Eucaristia nel Paese, che si terranno il 4 aprile, domenica di Pasqua. \u201cChe sia anche l'occasione per l'apertura di una porta giubilare in ogni Cattedrale nazionale e nelle chiese selezionate per tutto il tempo pasquale\u201d, scrive ancora il presule. Un\u2019altra celebrazione importante \u00e8 in programma a Cebu il 14 aprile, in ricordo del Primo Battesimo amministrato nel Paese. Un momento che tutte le diocesi locali sono invitate a ricordare o quello stesso giorno o il 18 aprile, terza domenica di Pasqua. (IP)\n24 marzo - ARGENTINA Giorno della Memoria per la Verit\u00e0 e la Giustizia: la diocesi di Quilmes invita gli argentini a continuare a lavorare per i diritti umani\nLa Vicaria di Solidariet\u00e0 della diocesi di Quilmes, in occasione del Giorno della Memoria per la Verit\u00e0 e la Giustizia, in cui si commemorano in Argentina le vittime dell'ultima dittatura militare, il sedicente \"Processo di Riorganizzazione Nazionale\", che usurp\u00f2 il potere politico tra il 24 marzo 1976 e il 10 dicembre 1983, in un messaggio diffuso ieri sulla sua pagina web, ha invitato gli argentini a continuare a lavorare per i diritti umani. Nel messaggio, la Chiesa ricorda come nel 1979 i vescovi latinoamericani, a Puebla, parlarono della cosiddetta \"Dottrina della Sicurezza Nazionale\" come, in realt\u00e0, di una ideologia a sostegno del terrorismo di Stato che devastava il continente in quel momento, \u201clegata a un certo modello economico-politico, con caratteristiche elitarie e verticistiche\u201d che non permetteva al popolo di partecipare alle decisioni politiche, \u201cche aveva bisogno del braccio militare per imporre le sue condizioni, dell'appoggio esterno per sostenere gli interessi transnazionali e dell'appoggio interno di minoranze ricche\u201d. L\u2019Argentina la speriment\u00f2 \u2013 si legge nel comunicato \u2013 con il \u201cProcesso di riorganizzazione nazionale\", in seguito al colpo di Stato del 24 marzo 1976, 45 anni fa. Questo Processo port\u00f2 il Paese all\u2019indebitamento e alla devastazione, attraverso la tortura e la morte. I \"30.000\" scomparsi, in quegli anni, \u201csono il simbolo lacerante \u2013 scrive la Vicaria - di una storia che nel nostro Paese abbiamo deciso di chiamare \u2018Mai pi\u00f9\u2019\u201d, dopo che nel 1983 si \u00e8 deciso di restaurare una democrazia, in cui i diritti umani avessero piena centralit\u00e0. Ed ora \u201cquegli anni bui di violenza e morte sono alle nostre spalle\u201d continua il testo. Molti colpevoli sono stati perseguiti \u201cgrazie alla lotta di nonne, madri, figli e organizzazioni per i diritti umani\u201d. Tuttavia, \u201cesistono ancora ferite aperte\u201d e una struttura economica \u2013 sottolinea il messaggio - che si sostiene con \"sempre meno ricchi che si arricchiscono a spese di sempre pi\u00f9 poveri che si impoveriscono\", che non placa il grido per la giustizia e i diritti umani dei popoli nativi, delle donne assassinate, delle foreste bruciate, delle acque inquinate, dei senzatetto e senza lavoro, dei migranti, delle vittime di tratta, contrabbando, sfruttamento lavorativo e sessuale, degli anziani, dei carcerati, e dei giovani per strada, tra gli altri. \u201cCi affidiamo \u2013 dunque - a Ges\u00f9, Maria e Giuseppe \u2013 conclude la Vicaria - perch\u00e9 ci aiutino a trovare le risposte giuste e generose alle domande che nascono dall'ascolto delle grida del nostro popolo\u201d. (AP)\n24 aprile - VENEZUELA Vescovi contro proposte di legge su aborto, eutanasia e ideologia di genere: \u201cTutelare vita e dignit\u00e0 umana\u201d\n\u201cL\u2019essere umano deve essere rispettato nella sua dignit\u00e0, dalla quale derivano i suoi diritti, specialmente il pi\u00f9 fondamentale di tutti: quello alla vita\u201d: si apre cos\u00ec\n[la nota](https://conferenciaepiscopalvenezolana.com/grandes-valores-humanos-comunicado-de-la-comision-permanente-del-episcopado-venezolano-sobre-el-derecho-a-la-vida) della Commissione permanente della Conferenza episcopale venezuelana (Cev), diffusa dopo che, nel Paese, sono state avanzate diverse proposte normative per depenalizzare l\u2019aborto, consentire l\u2019eutanasia e promuovere l\u2019ideologia di genere. Tentativi ai quali la Cev risponde ricordando \u201ci grandi valori umani\u201d, in particolare \u201cil valore sacro della vita umana dal concepimento fino alla morte naturale\u201d e il diritto che ciascuno ha di \u201cvedere questo bene primario pienamente rispettato\u201d, perch\u00e9 il riconoscimento di esso \u00e8 \u201cla base della convivenza umana\u201d e spetta soprattutto ai \u201ccredenti in Cristo\u201d difenderlo e promuoverlo. Un compito quanto mai necessario \u2013 prosegue la nota \u2013 considerato che, \u201cnegli ultimi anni, in tutto il mondo si \u00e8 cercato di imporre una mentalit\u00e0 contraria al diritto alla vita e all'integrit\u00e0 della persona umana e della famiglia\u201d. Ci sono, infatti, \u201cgrandi campagne pubblicitarie provenienti da \u2018potenti\u2019 corporazioni internazionali capaci di investire immense somme di denaro per imporre, a tutti i costi, una legislazione a favore dell'aborto, dell'eutanasia e dell'ideologia di genere, con tutte le sue implicazioni\u201d. Ci\u00f2 viene fatto, sottolinea la Cev, in base ad \u201cun falso concetto di modernit\u00e0 e all\u2019invenzione di \u2018nuovi diritti umani\u2019 che mirano a giustificare posizioni in contrasto con il disegno di Dio\u201d. E il Venezuela \u201cnon sfugge\u201d a tutto questo, scrivono i vescovi: ci sono, infatti, diversi gruppi e movimenti che \u201cfanno eco a questa mentalit\u00e0 anti-vita\u201d e che \u201csfortunatamente hanno trovato terreno fertile\u201d in alcuni leader politici, i quali \u201cda qualche tempo stanno spingendo per l\u2019approvazione di leggi\u201d specifiche al riguardo. Cosa ancor pi\u00f9 grave, evidenziano i presuli di Caracas, \u00e8 che tutto ci\u00f2 avvenga \u201capprofittando del fatto che siamo tutti sopraffatti dalla pandemia da Covid-19\u201d. E invece, sottolinea la Cev, la Costituzione nazionale tutela la vita \u201cdal concepimento fino alla morte naturale\u201d, protegge \u201cl\u2019unit\u00e0 della famiglia e la dignit\u00e0 degli esseri umani creati ad immagine e somiglianza di Dio\u201d e \u201csostiene il matrimonio tra uomo e donna\u201d. Di fronte, quindi, \u201calla reale possibilit\u00e0 che una minoranza imponga un ordine giuridico completamente nuovo che sconvolge il senso della vita e stabilisce una nuova dimensione della cultura della morte\u201d, i vescovi ribadiscono: \u201cAlziamo la voce in difesa dei grandi valori umani\u201d. L\u2019appello viene lanciato a \u201ctutti i fedeli cattolici e alle persone di buona volont\u00e0\u201d, affinch\u00e9 si facciano sentire ed uniscano i loro sforzi \u201cper evitare che simili leggi vengano approvate nel Paese\u201d. Anche i legislatori, credenti o non credenti, vengono chiamati in causa: a loro, i vescovi chiedono di \u201cascoltare la voce della coscienza e di agire con la saggezza che deriva dal timore di Dio\u201d. Cos\u00ec facendo, infatti, essi \u201csceglieranno di difendere la famiglia, l'integrit\u00e0 della persona umana e la vita in tutte le sue fasi\u201d. A sacerdoti, diaconi, religiosi, consacrati, laici, gruppi pro-vita e operatori di Pastorale familiare, inoltre, la Cev raccomanda di \u201ccontinuare, con determinazione e perseveranza, a sensibilizzare la popolazione, annunciando il Vangelo della vita ed organizzando tutti i tipi di iniziative possibili per impedire l\u2019approvazione di leggi che, distanti dalla centralit\u00e0 della persona umana, finirebbero per imporre una cultura di morte, lontana dalla fede cattolica e dal senso di solidariet\u00e0\u201d. Allo stesso modo, \u201cle parrocchie, le scuole e universit\u00e0, i gruppi di apostolato e altri organismi ecclesiali, possono e devono, senza alcuna eccezione, far risuonare risolutamente e coraggiosamente la difesa totale della vita\u201d. La nota episcopale si conclude con una preghiera al Signore affinch\u00e9 doni saggezza ai legislatori, permettendo loro di \u201cnon lasciarsi trasportare dalle pressioni di coloro che, con la scusa di un nuovo ordine mondiale, cercano di imporre una cultura sprezzante della vita e della dignit\u00e0 umana\u201d. \u201cNel cuore di tutti \u2013 scrivono infine i vescovi \u2013 sia inciso che essere venezuelani \u00e8 sinonimo di amare la vita\u201d. (IP)\n23 marzo - ISRAELE Il Coe chiede che vengano garantito il vaccino anti-Covid ai palestinesi dei territori occupati\nAlla 46.ma sessione del Consiglio per i diritti umani delle Nazioni Unite, la Commissione per gli affari internazionali del Consiglio ecumenico delle Chiese (Coe) ha espresso preoccupazione per i palestinesi dei territori occupati che hanno uno scarso accesso ai vaccini anti-Covid. In una dichiarazione il Coe ha fatto presente che \u201cnei territori occupati, ci sono stati quasi 210mila casi confermati di Covid-19 e pi\u00f9 di 2.200 morti\u201d e che \u201cla densit\u00e0 della popolazione e l\u2019alto livello di povert\u00e0 favoriscono le infezioni nonostante le chiusure e il coprifuoco imposti\u201d. Mentre l\u2019Israele risulta il Paese con il pi\u00f9 avanzato programma di vaccinazione contro il Covid-19 al mondo, con quasi 100mila dosi giornaliere somministrate e il 44,7% degli israeliani completamente vaccinato, inclusi quanti vivono negli insediamenti della Cisgiordania, l\u2019occupazione militare ha creato una situazione particolare. L\u2019Autorit\u00e0 Palestinese non ha mezzi sufficienti per acquistare e somministrare vaccini o per combattere le conseguenze della pandemia, e se \u201cIsraele si \u00e8 impegnato a fornire in totale 5mila dosi di vaccino all\u2019Autorit\u00e0 Palestinese e ad immunizzare 100mila palestinesi\u201d, resta comunque un grande divario fra israeliani e palestinesi. \u201cAi sensi del diritto internazionale umanitario e dei diritti umani, la responsabilit\u00e0 di garantire l\u2019accesso a vaccini nel territorio occupato spetta al potere occupante - ha precisato il Coe -. Domandiamo quindi a Israele di adempiere ai suoi obblighi previsti dal diritto internazionale e di garantire un accesso equo ai vaccini contro il coronavirus per i palestinesi nei territori occupati\u201d. Infine la dichiarazione chiede la fine dell\u2019occupazione e una pace giusta sia per i palestinesi che per gli israeliani. (TC)\n23 marzo - SIRIA Appello del cardinale Zenari: occorrono aiuti per far ripartire l\u2019economia, gran parte della popolazione \u00e8 sotto la soglia della povert\u00e0\nPer la Siria \u201cservono soluzioni urgenti e radicali\u201d per far ripartire l\u2019economia: lo ha detto questa mattina il cardinale Mario Zenari, nunzio apostolico nel Paese, nel corso di una conferenza on line organizzata da Caritas internationalis, a 10 anni dalla guerra civile. Per il porporato, riferisce il Sir, non ci sar\u00e0 pace senza ricostruzione e risorse economiche e con il 90% della popolazione che, secondo stime dell\u2019Onu, vive al di sotto della soglia della povert\u00e0. \u201cQuanto devono aspettare ancora i siriani? Il tempo passa. Molti di loro hanno perso la speranza\u201d ha aggiunto il nunzio. Il porporato ha rimarcato che \u201cil processo di pace \u00e8 in una fase di stallo, la ricostruzione e i fondi per far ripartire l\u2019economia non sono ancora iniziati e molte persone stanno perdendo la speranza nel futuro del loro Paese\u201d, e che se bombe e missili \u201cnon cadono pi\u00f9 in diverse regioni della Siria da mesi\u201d, \u00e8 per\u00f2 \u201cesplosa la terribile \u2018bomba\u2019 della povert\u00e0\u201d. \u201cLa sterlina siriana ha perso valore rispetto al dollaro, il prezzo del cibo \u00e8 aumentato significativamente. Le persone fanno la fila davanti ai panifici per comprare le limitate porzioni di pane disponibili - ha raccontato il cardinale Zenari -. C\u2019\u00e8 poca disponibilit\u00e0 di benzina in tutto il Paese. Questo \u00e8 il triste risultato di dieci anni di guerra, corruzione e sanzioni\u201d. A peggiorare la situazione, ha notato il porporato, anche la crisi libanese e la pandemia di Covid-19, tanto che i siriani definiscono questi tempi difficili come una \u201cguerra economica, peggiore di quella degli anni precedenti\u201d. Il cardinale Zenari ha poi ricordato che 11 milioni di siriani hanno bisogno di assistenza per vivere, ha ringraziato le organizzazioni umanitarie e Caritas Siria per il lavoro svolto e ha chiesto un maggiore coordinamento tra le istituzioni cristiane. Infine il porporato si \u00e8 rivolto alla comunit\u00e0 internazionale perch\u00e9 si pensino aiuti a lungo-termine, avendo la Siria bisogno, \u201csecondo gli esperti, di centinaia di miliardi di dollari per ricostruire ospedali, scuole, case e fabbriche e far ripartire l\u2019economia\u201d. (TC)\n23 marzo - MAROCCO Settimana Santa e norme anti-Covid. Il cardinale L\u00f3pez Romero: adattarsi alle circostanze con fedelt\u00e0 alla liturgia, ma con creativit\u00e0 e fantasia\nNell\u2019arcidiocesi di Rabat, in Marocco, la Settimana Santa potr\u00e0 essere celebrata \u201cin presenza\u201d ma nel rispetto delle misure anti-Covid. Lo precisa l\u2019arcivescovo, il cardinale Crist\u00f3bal L\u00f3pez Romero, nella sua lettera periodica ai fedeli in cui ricorda che sussiste ancora l\u2019emergenza sanitaria e che non \u00e8 possibile circolare dopo le 21, dunque le celebrazioni vanno organizzate secondo gli standard sanitari, cercando di ridurne la durata e decidendo secondo il buon senso. Circa le liturgie, il porporato spiega che si dovranno privilegiare gli aspetti fondamentali e se ne sopprimeranno o abbrevieranno gli altri. Ad esempio, per la domenica delle Palme si precisa che dovr\u00e0 essere data pi\u00f9 importanza alla benedizione dei ramoscelli d\u2019ulivo e alla proclamazione della Passione, e meno alla processione, che non \u00e8 obbligatoria. Per il Gioved\u00ec Santo viene consigliato di sopprimere la lavanda dei piedi e la processione finale con il Santissimo Sacramento al tabernacolo, mentre, per il Venerd\u00ec Santo, si propone di integrare la Via Crucis nella celebrazione liturgica e di fare Venerazione della Croce con un momento di silenzio e un canto. \u201cOccorre adattarsi alle circostanze - aggiunge il cardinale L\u00f3pez Romero - con fedelt\u00e0 alla liturgia, ma anche con creativit\u00e0 e fantasia\u201d. L\u2019arcivescovo di Rabat ha poi deciso spostare al 13 aprile la Messa Crismale, in occasione dell\u2019incontro dei sacerdoti e dei religiosi che si svolger\u00e0 dal 12 al 14 aprile, mentre il ritiro annuale, sul tema \u201cLa spiritualit\u00e0 di fratello Charles de Foucauld in preparazione della sua canonizzazione\u201d, \u00e8 previsto dal 31 maggio al 4 giugno. Infine l\u2019arcivescovo di Rabat ricorda che fino al 24 maggio si celebra l\u2019Anno Laudato si\u2019 ed invita a leggere e a mettere in pratica la lettera enciclica di Papa Francesco Fratelli tutti. (TC)\n23 marzo - ITALIA On line, a Caltanissetta, la Via Crucis con le Vare del Venerd\u00ec Santo\nLa tradizionale Via Crucis con le Vare del Venerd\u00ec Santo della diocesi di Caltanissetta sar\u00e0 celebrata, anche quest\u2019anno, on line. L\u2019appuntamento \u00e8 alle 19.30 in diretta streaming su YouTube e Facebook con il vescovo, monsignor Mario Russotto, che guider\u00e0 \u201cNel silenzio\u2026dell\u2019Amore pi\u00f9 grande\u201d, un percorso di meditazioni legate ai brani del Vangelo che corrispondono ai 16 gruppi sacri - le Vare - esposti nelle navate laterali della cattedrale di Caltanissetta. Con l\u2019iniziativa, non si vuole interrompere la pia pratica che, negli ultimi 15 anni, animato dai giovani dell\u2019Ufficio Diocesano di Pastorale Giovanile, ha coinvolto migliaia di persone per le strade del centro storico della citt\u00e0 lungo le quali le Vare venivano posizionate prima dell\u2019esposizione in cattedrale. Quest\u2019anno, riferisce il direttore dell\u2019Ufficio stampa della diocesi, monsignor Giuseppe La Placa, le misure di sicurezza sanitaria dettate dalla pandemia non hanno consentito il percorso cittadino e il vescovo ha pensato di raggiungere i fedeli attraverso i social. La Via Crucis di quest\u2019anno intende valorizzare il contesto di silenzio imposto anche dagli eventi e convertirlo in uno spazio interiore di meditazione e di approfondimento che possa fare vivere la Pasqua con una spiritualit\u00e0 pi\u00f9 autentica, capace di illuminare la vita al di l\u00e0 delle giornate della devozione tradizionale. Il 31 marzo, Mercoled\u00ec Santo, il giorno della processione delle \u201cVaricedde\u201d, nate agli inizi del secolo scorso dalla devozione dei ragazzi lavoratori di bottega, alle 15.30 e alle 19.30, sar\u00e0 trasmessa sui social una inedita \u201cVia Crucis\u201d dedicata ai bambini. Monsignor Russotto si rivolger\u00e0 ai pi\u00f9 giovani con brevi meditazioni che accompagneranno i 19 Piccoli Gruppi Sacri. Attraverso le 14 stazioni che raccontano il percorso di Cristo verso il Calvario, il presule rifletter\u00e0 su quanto il messaggio di Cristo e della sua Passione possa ancora sostenere un impegno di rigenerazione e di rinascita spirituale nella vita di ogni uomo. (TC)\n23 marzo - ITALIA L\u2019arcidiocesi di Milano offre la disponibilit\u00e0 degli spazi parrocchiali per il piano vaccinale anti-Covid\nOratori e altri spazi parrocchiali dell\u2019arcidiocesi di Milano potranno essere messi gratuitamente a disposizione per il Piano vaccinale contro l\u2019emergenza epidemiologica Covid-19 previsto dal Governo. L\u2019Ufficio Avvocatura della Curia ha diffuso oggi una nota nella quale indica ai parroci i criteri da seguire nel caso venisse loro presentata una richiesta di spazi per la somministrazione del vaccino. Le richieste potranno provenire dall\u2019Agenzia di tutela della salute, da enti pubblici o da gruppi di imprese. Spetter\u00e0 poi al parroco valutare, insieme all\u2019ente richiedente, gli spazi pi\u00f9 idonei e la possibilit\u00e0 di svolgervi, in altri momenti della giornata e dopo la sanificazione, altre attivit\u00e0 parrocchiali. Sar\u00e0 responsabilit\u00e0 dell\u2019ente che ha presentato domanda garantire che la somministrazione del vaccino avvenga in sicurezza e la sanificazione degli ambienti prima e dopo l\u2019utilizzo. Per i termini dell\u2019intesa, che dovr\u00e0 essere comunicata alla Curia, sar\u00e0 sufficiente una lettera d\u2019intenti tra il parroco e l\u2019ente richiedente. La\n[nota dell\u2019Avvocatura della Curia](https://www.chiesadimilano.it/avvocatura/files/2020/11/Nota-Avvocatura-Vaccinazioni-Anti-COVID-22-marzo.pdf) e il [modello della lettera per la cessione degli spazi parrocchiali](https://www.chiesadimilano.it/avvocatura/comunicati/cessione-spazi-per-campagna-vaccinale-anti-covid-19-8004.html) sono disponibili sul portale dell\u2019arcidiocesi. (TC)\n23 marzo - ITALIA Riparte il percorso \u201cGeneriamo LavORO\u201d, promosso da Diocesi di Roma e Acli\nSi chiama \u201cGeneriamo lavORO\u201d ed \u00e8 il percorso riservato ai giovani tra i 18 ed i 30 anni, nato con l\u2019obiettivo di promuovere il lavoro dignitoso, quale fondamento di cittadinanza e sviluppo integrale della persona e della comunit\u00e0. Promossa, tra gli altri, dall\u2019Ufficio per la Pastorale sociale e del lavoro della diocesi di Roma e dalle Acli della Capitale, l\u2019iniziativa ha anche un risvolto concreto perch\u00e9 vuole fornire ai giovani gli strumenti necessari per facilitarne l\u2019ingresso e la permanenza nel mondo lavorativo. Giunto alla quarta edizione, \u201cGeneriamo lavORO\u201d quest\u2019anno si svolger\u00e0 completamente online tramite la piattaforma Zoom. Il percorso,\n[informa una nota](https://www.diocesidiroma.it/diocesi-e-acli-di-roma-insieme-per-i-giovani-riparte-il-cantiere-generiamo-lavoro/), \u201cprender\u00e0 avvio con una Via Crucis, proprio per simboleggiare la drammatica condizione del mondo del lavoro alle prese con gli effetti devastanti della pandemia\u201d. A presiedere il rito, in programma il 26 marzo alle ore 18.30, sar\u00e0 Monsignor Francesco Pesce, incaricato dell\u2019Ufficio per la pastorale sociale e del lavoro della diocesi. Il momento di preghiera verr\u00e0 trasmesso sulle pagine Facebook delle Acli di Roma dell\u2019Ufficio diocesano. Il programma del corso formativo, completamente gratuito, prevede un primo incontro il 12 aprile, dalle ore 16.00 alle ore 18.00, sul tema \u201cIl valore del lavoro\u201d. Gli appuntamenti successivi saranno a cadenza settimanale e vedranno anche webinar, laboratori e testimonianze pensati \u201cper aiutare i giovani ad affrontare con maggiore consapevolezza il proprio futuro professionale\u201d. Analisi del proprio potenziale, sviluppo di competenze trasversali e tecniche per scrivere un Curriculum vitae efficace ed affrontare brillantemente un colloquio di lavoro saranno i punti all\u2019ordine del giorno. Un\u2019attenzione particolare sar\u00e0, inoltre, riservata alla libera iniziativa sociale e imprenditoriale, alle tutele e ai diritti, alla sicurezza sul lavoro, alle cooperative e alla cooperazione. Al termine del percorso, ogni partecipante ricever\u00e0 un attestato di partecipazione, il Curriculum vitae redatto professionalmente e il proprio portfolio delle competenze. \u201cTra le vittime di questa drammatica pandemia rientra anche il mondo del lavoro \u2013 afferma Monsignor Pesce \u2013 per questo abbiamo deciso di dare avvio a questo percorso con una Via Crucis che rappresenti il difficile periodo che stiamo attraversando ma al tempo stesso ci consegni un messaggio di speranza\u201d, per \u201crichiamare tutti alla necessit\u00e0 di rimettere il lavoro dignitoso al centro di tutte le priorit\u00e0\u201d. \u201cIn un momento cos\u00ec difficile in cui i giovani sono costretti a trascorrere molte ore a casa \u2013 aggiunge Lidia Borz\u00ec, presidente delle Acli di Roma e provincia \u2013 \u00e8 fondamentale raggiungerli promuovendo risposte di senso che possano aiutarli a edificare il proprio percorso di crescita e professionale\u201d. \u201cAncora di pi\u00f9 in questo anno di pandemia \u2013 sottolinea - abbiamo sperimentato quanto il lavoro sia un tassello fondamentale per la dignit\u00e0 della persona, perci\u00f2 riteniamo indispensabile dare un segno di speranza e dotare i pi\u00f9 giovani di tutti gli strumenti necessari per gettarsi in un ambito che cambia giorno dopo giorno e che \u00e8 quindi fondamentale conoscere bene\u201d, per \u201cprendere in mano il proprio futuro\u201d. Le iscrizioni al corso sono gi\u00e0 aperte: basta inviare un mail a [generiamolavoro@gmail.com](mailto:generiamolavoro@gmail.com) o contattare i numeri di telefono 0657087038 e 3420720415. (IP)\n23 marzo - NUOVA ZELANDA Abusi. Proseguono le audizioni delle vittime davanti alla Commissione Reale di inchiesta\nProseguono, in Nuova Zelanda, le audizioni delle vittime di abusi davanti alla Commissione Reale di inchiesta, organismo indipendente che ha il compito di riferire al governo quanto testimoniato dai sopravvissuti alle violenze. Dopo una prima fase svoltasi alla fine del 2020, \u00e8 iniziata ora la seconda parte dell\u2019ascolto delle testimonianze che andranno avanti fino a venerd\u00ec prossimo. Per l\u2019occasione, il \u201cTe R\u014dp\u016b Tautoko\u201d, ovvero il gruppo che coordina l'impegno cattolico con la Commissione Reale, presieduto dalla signora Sally McKechnie, ha diffuso\n[una nota](https://www.catholic.org.nz/assets/Uploads/Phase-2-Opening-Statment-Faith-based-Redress-Hearing.pdf) in cui si ribadisce, in primo luogo, che i vescovi e i leader delle congregazioni della Chiesa cattolica neozelandese vogliono riconoscere lo sforzo dei sopravvissuti agli abusi che \u201channo preso la coraggiosa e difficile decisione di impegnarsi in questa inchiesta\u201d. Ringraziandoli tutti \u201cper l\u2019audacia\u201d dimostrata, vescovi e religioso sottolineano quindi che il modo migliore di porre fine al crimine degli abusi \u00e8 innanzitutto \u201criconoscere e affrontare ci\u00f2 che \u00e8 accaduto\u201d. La nota ricorda l\u2019impegno della Chiesa cattolica affinch\u00e9 sia fatta luce su quanto avvenuto, grazie anche alla fornitura, alla Commissione Reale di inchiesta, di \u201cun volume molto significativo di documenti\u201d. Vescovi e religiosi assicurano, inoltre, che faranno il possibile affinch\u00e9 \u201ci processi di risarcimento della Chiesa siano equi e rispettosi dei sopravvissuti\u201d. La nota spiega inoltre che, negli ultimi trent\u2019anni, la Chiesa cattolica neozelandese ha preso diversi provvedimenti e misure contro gli abusi, in risposta a ci\u00f2 che accadeva a livello locale. Tutto ci\u00f2 ha portato \u2013 si legge ancora \u2013 alla considerazione del fatto che \u201cogni sopravvissuto \u00e8 un singolo individuo\u201d e che le risposte che ciascuno cerca nella Chiesa \u201cpossono differire tra loro in modo significativo\u201d. Per questo, non si pu\u00f2 applicare una soluzione standard per tutti. Al contempo, la Chiesa neozelandese fa pubblica ammenda: \u201cC\u2019\u00e8 stato un fallimento da parte di alcuni individui \u2013 si sottolinea \u2013 e non c\u2019\u00e8 alcun dubbio che tali errori debbano essere esaminati e corretti\u201d. Per questo, la Chiesa \u201ccontinua il suo percorso di guarigione\u201d, cercando \u201cun equilibrio tra le diverse questioni\u201d e lavorando \u201cper migliorare i processi di risarcimento in modo che tutti i sopravvissuti che si impegnano con la Chiesa siano ascoltati e sostenuti\u201d. \u201cLa Chiesa \u2013 conclude la nota \u2013 ha la volont\u00e0 di partecipare, il desiderio di migliorare e l\u2019impegno a cambiare\u201d. (IP)\n23 marzo - GERMANIA Nella Domenica delle Palme speciale colletta per la Terra Santa\nAnche quest'anno, in occasione della Domenica delle Palme, il 28 marzo, la Conferenza episcopale tedesca (Dbk) promuove una colletta speciale per i cristiani in Terra Santa. Nell\u2019invitare i fedeli a contribuire generosamente alla campagna di raccolta, il presidente della Commissione per la Chiesa mondiale della Dbk,\n[monsignor Ludwig Schick](https://www.dbk.de/presse/aktuelles/meldung/palmsonntagskollekte-am-28-maerz-2021), evidenzia con preoccupazione la forte diminuzione in Terra Santa delle offerte durante le celebrazioni religiose, per il piccolo numero di persone ammesse a partecipare alle Messe a causa della pandemia del Covid-19. \u201cQuindi la Terra Santa conta pi\u00f9 che mai sulla nostra solidariet\u00e0 e aiuto \u2013 scrive in un comunicato di presentazione della colletta l\u2019arcivescovo di Bamberga-. Partecipando alla colletta della Domenica delle Palme sostieni le persone in Terra Santa, nei luoghi di origine della nostra fede cristiana\u201d. L\u2019invito \u00e8 dunque a dare loro \u201cuna nuova speranza\u201d affinch\u00e9 possano restare nella loro terra in questi momenti difficili. I proventi delle donazioni sono destinati a sostenere programmi educativi, ma anche progetti pastorali e progetti socio-caritativi. Le strutture della Chiesa accolgono bambini bisognosi, disabili, anziani e migranti, tra i quali numerose donne. I vescovi tedeschi evidenziano come molte di queste istituzioni siano state penalizzate anche dal blocco dei pellegrinaggi e del turismo, che ha azzerato gli introiti non ecclesiali, ricordando il loro ruolo nella promozione di una pacifica convivenza tra cristiani, ebrei e musulmani nella regione. Monsignor Schick ricorda, infine, che l\u2019Associazione tedesca di Terra Santa e la Provincia francescana tedesca, che ricevono fondi dalla Colletta della Domenica delle Palme, forniscono da molti anni un valido aiuto alla Chiesa locale. (LZ)\n23 marzo - STATI UNITI Vescovi condannano aggressioni contro comunit\u00e0 asiatica e invitano a solidariet\u00e0\nParole di forte condanna, insieme ad un appello alla solidariet\u00e0, sono state lanciate dalla Conferenza episcopale degli Stati Uniti (Usccb) dopo le recenti aggressioni verificatesi nel Paese a danno della comunit\u00e0 asiatica. Nella notte del 17 marzo, infatti, ad Atalanta, in Georgia, tre sparatorie contro tre Centri-benessere gestiti da asiatici hanno lasciato sul campo otto vittime. La polizia ha poi arrestato un giovane di 21 anni. All\u2019origine degli attacchi, ci sarebbe l\u2019odio verso gli appartenenti ad un continente ritenuto responsabile della pandemia da Covid-19.\n[In una dichiarazione a firma di Monsignor Oscar A. Solis](https://www.usccb.org/news/2021/statement-us-bishops-chairman-asian-and-pacific-island-affairs-discrimination-against), presidente della Sottocommissione Usccb per gli Affari asiatici e le isole del Pacifico, i presuli condannano, dunque, \u201cla cultura di morte, odio e violenza che \u00e8 alla base di questi incidenti\u201d ed invitano, piuttosto, \u201calla solidariet\u00e0 con i pi\u00f9 vulnerabili\u201d. \"Sono profondamente rattristato \u2013 scrive Monsignor Solis - dall\u2019apprendere delle sparatorie di massa che hanno tolto tragicamente la vita ad otto persone e rinnovo la mia preoccupazione per un aumento dell'ostilit\u00e0 contro le persone di origine asiatica\u201d. \u201cCome vescovi \u2013 prosegue la nota - deploriamo ogni tipo di odio e di violenza, in particolare se basati sulla razza, l'etnia o il sesso\u201d. In preghiera per le vittime e le loro famiglie che \u201cpossono sentirsi insicure e vulnerabili in questo momento\", l\u2019Usccb nota come questi ultimi episodi \u201cstimolino il dialogo nazionale su come affrontare il pregiudizio anti-asiatico che ha preso la forma, nell\u2019ultimo anno, di violenze fisiche, attacchi verbali e distruzione di propriet\u00e0, lasciando traumatizzate le comunit\u00e0 di tutto il Paese\u201d. Facendo, inoltre, eco alle parole dell\u2019Arcivescovo di Atalanta, Monsignor Gregory Hartmayer, i vescovi statunitensi esortano al sostegno delle persone pi\u00f9 fragili e indifese. \u201cDobbiamo sempre sottolineare \u2013 si legge nella dichiarazione - che ogni essere umano \u00e8 un fratello o una sorella in Cristo, creato a immagine e somiglianza di un Dio amorevole\u201d. In particolare in tempo di Quaresima, l\u2019Usccb invita a ricordare \u201cl'amore e la misericordia di Dio per ognuno di noi\u201d, rinnovando al contempo \u201cl'appello alla conversione del cuore, affinch\u00e9 possiamo essere pi\u00f9 uniti all'amore del Signore e condividerlo con il nostro prossimo\". Infine, la nota episcopale ricorda che gi\u00e0 a maggio 2020, in pieno aumento di episodi di razzismo e xenofobia contro gli americani di origine asiatica, la Chiesa cattolica statunitense aveva diffuso [una dichiarazione](https://www.usccb.org/news/2020/bishop-chairmen-condemn-racism-and-xenophobia-context-coronavirus-pandemic) per esortare all\u2019unit\u00e0, alla solidariet\u00e0, alla gentilezza e all\u2019amore reciproco, cos\u00ec da uscire dall\u2019emergenza sanitaria come \u201cun unico popolo, capace di dare valore ad ogni vita umana, indipendentemente dalla razza, dall'origine etnica, dal sesso o dalla religione\u201d. (IP)\n23 marzo - SPAGNA \u201cGes\u00f9 Cristo, Salvatore degli uomini e dei popoli\u201d: Giornata di Missiologia all\u2019Universit\u00e0 San Damaso di Madrid\n(VNS) \u2013 23mar21 - Domani, Mercoled\u00ec 24 marzo, a Madrid, nell'Aula Pablo Dom\u00ednguez dell'Universit\u00e0 San Damaso, si terr\u00e0, a partire dalle 19.30, una Giornata dedicata alla Missiologia, dal titolo \"Ges\u00f9 Cristo, Salvatore degli uomini e dei popoli\", organizzata dalla UESD, in collaborazione con le Pontifice Opere Missionarie e l'Istituto Superiore di Scienze Religiose. Scopo della conferenza quello di \u201capprofondire l'affermazione fondamentale della fede in Ges\u00f9 Cristo: Egli \u00e8 il Salvatore unico e universale\". Affermazione che \u2013 come spiegano gli organizzatori nel comunicato stampa \u2013 \u201c\u00e8 la fonte e il contenuto della missione della Chiesa\". L\u2019evento, trasmesso online sul canale YouTube dell\u2019Universit\u00e0, sar\u00e0 presentato da Agust\u00edn Gim\u00e9nez Gonz\u00e1lez, direttore dell'Istituto Superiore di Scienze Religiose, e da Juan Carlos Carvajal Blanco, coordinatore della Cattedra di Missiologia della Facolt\u00e0 di Teologia della UESD. \u00c1ngel Cordovilla P\u00e9rez, professore della Facolt\u00e0 di Teologia della Pontificia Universit\u00e0 Comillas, terr\u00e0 la relazione \"Ges\u00f9 Cristo, Mistero di salvezza per l'uomo\". Jos\u00e9 Mar\u00eda Calder\u00f3n Castro, direttore nazionale delle Pontificie Opere Missionarie e della Cattedra di Missiologia, chiuder\u00e0 la Giornata. (AP)\n23 marzo - TIMOR EST Secondo lockdown per impennata dei contagi. Chiesa in prima linea\nAnche a Timor Est i contagi da Coronavirus sono di nuovo in preoccupante aumento. Dai primi di marzo, la curva dei contagi nell\u2019isola, che aveva ripreso a crescere dallo scorso dicembre, ha subito una rapida impennata con 229 nuovi casi registrati dal 7 al 21 marzo e 55 nella sola giornata del 21. Finora, fortunatamente, non si \u00e8 registrato alcun decesso, ma il timore delle autorit\u00e0 \u00e8 una diffusione incontrollata della pandemia, dopo un lungo periodo con zero contagi. Di qui la decisione del Primo Ministro Taur Matan Ruak di reintrodurre il lockdown nelle tre principali citt\u00e0 del Paese: Dili, Baucau e Viqueque. Di fronte a questa seconda emergenza, anche la Chiesa si sta nuovamente mobilitando: \"Stiamo anche approfittando dei programmi di catechesi online durante la Quaresima per condurre una campagna di sensibilizzazione su come evitare il contagio\", spiega all\u2019agenzia\n[Ucanews](https://www.ucanews.com/news/timor-leste-church-boosts-efforts-to-stem-covid-19/91823), padre Angelo Salshina, responsabile della speciale task-force pastorale per il Covid-19 dell'arcidiocesi di Dili. Il problema, infatti, \u00e8 che molti timoresi sottovalutano la pericolosit\u00e0 del virus (anche grazie al fatto che l\u2019impatto della pandemia sull\u2019isola \u00e8 stato finora molto contenuto) e non rispettano quindi le norme di prevenzione, come il distanziamento sociale, l\u2019uso di mascherine e l\u2019igienizzazione accurata delle mani. La Chiesa di Dili si \u00e8 anche attivata per fornire assistenza psicologica ai malati, mettendo a disposizione sacerdoti, religiosi e volontari laici con competenze in psicologia e medicina che possono essere contattati in caso di bisogno. Inoltre, attraverso la Caritas locale, fornisce aiuti materiali alle persone pi\u00f9 vulnerabili. Anche il Governo timorese ha annunciato misure di sostegno alle fasce sociali pi\u00f9 deboli penalizzate dal lockdown e ha anticipato che la campagna di vaccinazioni inizier\u00e0 ad aprile con l\u2019arrivo dei primi 33mila vaccini AstraZeneca, a cui seguir\u00e0 un lotto pi\u00f9 consistente a maggio. Il primo caso ufficiale di contagio da Coronavirus a Timor Est \u00e8 stato registrato ufficialmente il 21 marzo 2020. Le tempestive misure prese dalle autorit\u00e0 timoresi per contenere il contagio, compreso un lockdown di due mesi, avevano permesso di contenere la diffusione del virus sull\u2019isola, considerata un esempio virtuoso nel continente asiatico. Merito anche della collaborazione della Chiesa locale che ha sostenuto da subito le misure per l\u2019emergenza, compresa la sospensione delle celebrazioni in presenza e si \u00e8 attivata per informare i cittadini dell\u2019isola . Il piccolo e giovane Stato asiatico (indipendente dall\u2019Indonesia dal 1999) ha una popolazione di circa 1,3 milioni di abitanti, il 95% dei quali cattolici. (LZ)\n23 marzo - BANGLADESH Anno di San Giuseppe. L\u2019impegno della Chiesa per diffondere la devozione al Santo nel Paese\nIn occasione dell\u2019Anno di San Giuseppe, indetto da Papa Francesco dall\u20198 dicembre 2020 all\u20198 dicembre 2021, per celebrare il 150.mo anniversario della proclamazione di San Giuseppe a Patrono della Chiesa universale, la Chiesa del Bangladesh ha invitato i cattolici del Paese a visitare i nuovi luoghi di pellegrinaggio dedicati al Santo e a seguire il suo esempio per diventare cristiani migliori. Monsignor Bejoy N. D'Cruze, arcivescovo di Dacca e presidente della Conferenza episcopale del Bangladesh (CBCB), il 19 marzo, solennit\u00e0 di San Giuseppe \u2013 si legge su UCA News -, ha presieduto una Messa speciale nella chiesa dedicata al Custode della Sacra Famiglia, a Solapur, e ha dato il via, ufficialmente, all'Anno di San Giuseppe nel Paese. Inoltre, ha designato due parrocchie dedicate a San Giuseppe come luoghi di pellegrinaggio: una a Savar e l'altra a Solapur, esortando i cattolici a visitarle. Il presule ha invitato i fedeli a conoscere meglio il Santo, ad offrirgli un posto migliore nei loro cuori, per diventare cos\u00ec cristiani migliori. \u201cVenite a visitare i luoghi di pellegrinaggio \u2013 ha affermato - per ottenere benedizioni da Dio attraverso l'intercessione di San Giuseppe\u201d. Nel Paese, sono 10 le parrocchie cattoliche e varie le istituzioni ecclesiastiche intitolate a San Giuseppe. Tuttavia, tra i cattolici locali, \u00e8 maggiore la devozione a Sant'Antonio di Padova e alla Beata Vergine Maria. Per questo motivo la Chiesa, in quest\u2019anno speciale, vuole provare a cambiare lo scenario, promuovendo eventi ed attivit\u00e0 dedicati a San Giuseppe. La diocesi settentrionale di Rajshahi, che possiede due parrocchie e alcune istituzioni intitolate al padre putativo di Ges\u00f9, ha deciso di organizzare seminari e incontri di preghiera nel corso dell\u2019anno per promuovere la figura del Santo. Inoltre, come riferito da un sacerdote anziano, padre Patrick Gomes, la diocesi sarebbe in procinto di designare una sua parrocchia come luogo di pellegrinaggio. Manik Willver D'Costa, coordinatore pastorale dell'arcidiocesi di Chattogram, nel Bangladesh sud-orientale, ha riferito ad UCA News come anche nell\u2019ambito di questa giurisdizione, in questo anno speciale, siano stati previsti programmi ed eventi, preghiere e seminari, che promuovano la devozione a San Giuseppe. In Bangladesh, nazione dell'Asia meridionale a maggioranza musulmana, sono circa 700.000 i cristiani, la maggior parte dei quali cattolici, su una popolazione di circa 160 milioni di abitanti. (AP)\n23 marzo - COREA SUD Arcivescovo di Seoul: \u201cAccanto al Myanmar finch\u00e9 non avr\u00e0 raggiunto la piena democrazia\u201d\n\u201cRester\u00f2 accanto al Myanmar finch\u00e9 il Paese non avr\u00e0 raggiunto la piena democrazia\u201d: cos\u00ec si \u00e8 espresso il Cardinale Andrew Yeom, Arcivescovo di Seoul, durante un incontro, il 18 marzo, con un gruppo di studenti e lavoratori birmani, residenti in Corea del Sud. Le parole del porporato hanno fatto riferimento alla difficile situazione del Myanmar, dove il 1.mo febbraio si \u00e8 verificato un grave colpo di Stato che ha lasciato sul campo almeno 250 vittime, oltre a numerose violenze ed arresti tra gli oppositori. Il Cardinale Yeom ha affermato si sentirsi \u201cprofondamente immedesimato\u201d con tutto il popolo birmano, soprattutto perch\u00e9 la Corea del Sud ha attraversato \u201csfide e problemi simili in passato\u201d. Dal porporato anche un incoraggiamento a promuovere la pace e la riconciliazione: citando\n[il discorso di Papa Francesco](http://www.vatican.va/content/francesco/it/speeches/2021/march/documents/papa-francesco_20210306_iraq-incontro-interreligioso.html) all'Incontro interreligioso nella Piana di Ur, in Iraq, pronunciato il 6 marzo scorso, l\u2019Arcivescovo di Seoul ha ribadito: \"La pace non chiede vincitori n\u00e9 vinti, ma fratelli e sorelle che, nonostante le incomprensioni e le ferite del passato, camminino dal conflitto all\u2019unit\u00e0\u201d. Dal canto loro, gli studenti e i lavoratori presenti hanno descritto la situazione attuale del Myanmar, evidenziano molte pi\u00f9 difficolt\u00e0 di quelle riportate dai mass-media, tra cui il blocco di Internet in tutto il Paese, il decreto di legge marziale e il dispiegamento capillare di ulteriori truppe militari per impedire, con la forza, le manifestazioni di protesta. Dalle loro bocche si \u00e8 quindi levato un appello alla comunit\u00e0 internazionale perch\u00e9 \u201cla situazione attuale del Myanmar non \u00e8 solo una questione interna, bens\u00ec un tema globale che merita attenzione immediata e sostegno da parte di tutti\u201d. Da ricordare che anche Papa Francesco, in pi\u00f9 occasioni, ha lanciato un appello per la pace in Myanmar: [all\u2019Udienza generale del 3 marzo](http://www.vatican.va/content/francesco/it/audiences/2021/documents/papa-francesco_20210303_udienza-generale.html), ad esempio, ha richiamato \u201cl\u2019attenzione delle autorit\u00e0 coinvolte, perch\u00e9 il dialogo prevalga sulla repressione e l\u2019armonia sulla discordia\u201d. \u201cAi giovani di quell\u2019amata terra \u2013 ha aggiunto - sia concessa la speranza di un futuro dove l\u2019odio e l\u2019ingiustizia lascino spazio all\u2019incontro e alla riconciliazione\u201d. Parole simili sono giunte anche al termine [dell\u2019Udienza generale del 17 marzo](http://www.vatican.va/content/francesco/it/audiences/2021/documents/papa-francesco_20210317_udienza-generale.html): ricordando l'immagine di Suor Ann Nu Thawng, la religiosa cattolica saveriana che si \u00e8 inginocchiata di fronte agli agenti per salvare i manifestanti pro-democrazia, il Pontefice ha detto: \u201cAnche io mi inginocchio sulle strade del Myanmar e dico: cessi la violenza. Anche io stendo le mie braccia e dico: prevalga il dialogo. Il sangue non risolve niente\u201d. (IP)\n23 marzo - REP. DOMINICANA Organizzazioni ecclesiali e civili: no a costruzione di un muro per fermare migranti di Haiti\nNo alla costruzione di una doppia recinzione perimetrale tra la Repubblica Dominicana ed Haiti, allo scopo di fermare la migrazione irregolare proveniente dall\u2019isola del Centro America: a chiederlo,\n[in una lettera aperta](https://redesf.org/wp-content/uploads/2021/03/Carta-dirigida-al-Presidente-de-R.-Dominicana-3.pdf) a Luis Rodolfo Abinader Corona, presidente della Repubblica Dominicana, sono numerose organizzazioni ecclesiali e civili del mondo. Tra queste, il Jesuit Refugee Service, l\u2019Arcidiocesi statunitense di Miami, i Missionari Scalabriniani, nonch\u00e9 gli evangelici della Commissione argentina per i Rifugiati ed i migranti e le Rete Usa per i diritti umani. La costruzione della barriera \u00e8 stata annunciata dal presidente Abinader Corona lo scorso 27 febbraio, in un intervento all\u2019Assemblea nazionale: un annuncio davanti al quale i firmatari della missiva esprimono la loro \u201cpreoccupazione\u201d. Le ricorrenti crisi politiche verificatesi ad Haiti, nonch\u00e9 le difficolt\u00e0 in cui l\u2019isola versa attualmente, creano nuove \u201csfide migratorie\u201d che lo Stato dominicano deve affrontare \u201crispettando i diritti fondamentali degli esseri umani\u201d. Le misure \u201ccome la costruzione di muri, ancorate al paradigma della sicurezza nazionale e lontane da un approccio basato sui diritti \u2013 continua la lettera \u2013 generano ed esacerbano i problemi legati alla migrazione, invece di fornire soluzioni reali, rispettose, eque e giuste\u201d. Se la recinzione venisse eretta, infatti, ne deriverebbero \u201cl\u2019aumento della corruzione e della criminalit\u00e0 organizzata transnazionale; l\u2019incremento della tratta e del traffico di esseri umani; l\u2019aggravarsi delle discriminazioni contro i dominicani di origine haitiana; la crescita della povert\u00e0 nelle famiglie le cui fonti di reddito e persino la sopravvivenza dipendono dalle attivit\u00e0 oltre frontiera\u201d. Un muro, inoltre, \u201clegittima i discorsi di odio e di violenza da parte di nazionalisti ed estremisti e genera una disinformazione xenofoba\u201d. Ci\u00f2 che occorre ora, invece \u2013 ribadiscono i firmatari \u2013 \u00e8 \u201cun maggior senso di integrazione latinoamericana e caraibica nei Paesi della regione\u201d, un\u2019integrazione basata \u201csulla corresponsabilit\u00e0, la cooperazione, la fraternit\u00e0 e la solidariet\u00e0 tra i popoli\u201d, davanti alla quale \u201cla costruzione di una recinzione \u00e8 inaccettabile\u201d. Sottolineando, inoltre, che \u201cgli Stati devono adottare misure che rispettino e proteggano i diritti fondamentali di tutte le persone, senza alcuna discriminazione di razza, sesso, lingua, religione, opinioni politiche, origine nazionale o sociale, propriet\u00e0 o altro\u201d, la missiva evidenzia l\u2019importanza di \u201cun principio imperativo\u201d, ovvero \u201cl\u2019impegno internazionale per la protezione dei popoli liberi e sovrani\u201d, come quelli del \u201ccontinente americano\u201d. Inoltre, nel contesto della pandemia da Covid-19, che \u201cci ricorda il valore dell\u2019umanit\u00e0 e ci insegna il principio della solidariet\u00e0 e della tutela sociale, nonch\u00e9 la necessit\u00e0 di trovare soluzioni comuni\u201d per il bene di tutti, i firmatari chiedono al Capo dello Stato dominicano di \u201cripensare a questa proposta di un muro tra i due Paesi e di utilizzare, piuttosto, le ingenti risorse coinvolte in questo progetto per implementare azioni alternative, basate sui diritti, che promuovano opportunit\u00e0 di integrazione e sviluppo a beneficio dei dominicani e degli haitiani situati nella zona di confine\u201d, garantendo infine anche \u201cuna migrazione regolare, pi\u00f9 umana e sicura\u201d. (IP)\n23 marzo - REGNO UNITO Musulmani e cristiani uniti nella preghiera per la Giornata di riflessione promossa a un anno dal primo lockdown contro il Covid-19\nIl 23 marzo di un anno fa anche il Regno Unito entrava nel suo primo lockdown nazionale contro il Coronavirus. Per l'anniversario il Primo Ministro Boris Johnson ha indetto per oggi una speciale giornata di riflessione e preghiera su proposta della charity britannica \u201cMarie Curie\u201d. Tutti i cittadini sono invitati a fermarsi alle 12.00 locali per un minuto di silenzio e ad accendere una luce, questa sera alle 20.00, nel ricordo delle oltre 100mila vittime del virus nel Paese. All\u2019iniziativa hanno dato la loro adesione anche quattro eminenti esponenti della comunit\u00e0 musulmana britannica che ieri hanno diffuso una\n[dichiarazione congiunta](https://www.cbcew.org.uk/cardinal-and-imams-call-for-day-of-prayer-on-covid-reflection-day/) insieme al cardinale Vincent Nichols, arcivescovo di Westminster e presidente della Conferenza episcopale dell\u2019Inghilterra e del Galles (Cbcew), con il quale da tempo hanno un fraterno rapporto di dialogo e amicizia. L\u2019invito a tutti i credenti \u00e8 non solo a riflettere, ma anche a pregare per le vittime e per quanti hanno sofferto a causa della pandemia in questi dodici mesi, perch\u00e9 \u2013 affermano i leader religiosi \u2013 per chi crede in Dio \u201criflessione e preghiera vanno sempre di pari passo\u201d e si completano a vicenda. \u201cCon la riflessione, pensiamo a quanto \u00e8 accaduto e con la preghiera portiamo tutto questo al nostro Creatore. La riflessione informa la preghiera\u201d che \u201capre la nostra vita al suo vero orizzonte\u201d. \u201cIn questo anno difficile - prosegue la dichiarazione, firmata dal primate cattolico con gli imam Ibrahim Mogra, Muhammad Shahid Raza, Moulana Ali Raza Rizvi, Moulana Sayed Ali Abbas Razawi \u2013 tanti sono stati ispirati e sostenuti nei loro sforzi dalla preghiera in ogni luogo\u201d. In questa giornata di commemorazione i leader religiosi britannici esortano dunque tutti i credenti a ricordare con dolore chi non c\u2019\u00e8 pi\u00f9 e a pregare perch\u00e9 Dio li accolga in cielo, a pensare con compassione a chi ha sofferto per la malattia, per lo stress psicologico e per i problemi finanziari causati dalla pandemia, e a pregare perch\u00e9 Dio dia loro resilienza, la capacit\u00e0 di perdonare e coraggio. L\u2019invito \u00e8 poi a rivolgere il pensiero a quanti, operatori sanitari, politici, lavoratori dei servizi essenziali o semplici vicini di casa, con generosit\u00e0, creativit\u00e0 e spirito di sacrificio si sono prodigati per aiutare gli altri e a ringraziare Dio per la loro dedizione. Infine, l\u2019esortazione a guardare con pi\u00f9 speranza al futuro, adesso che la pandemia nel Regno Unito sembra finalmente sotto controllo grazie al successo della campagna vaccinale, e a pregare perch\u00e9 Dio guidi il Paese nella fase di ripresa e aiuti a trarre insegnamento da quanto esperimentato in questo anno per costruire una societ\u00e0 pi\u00f9 giusta e attenta ai bisogni delle persone. La campagna vaccinale contro il Covid-19 nel Regno Unito procede a un ritmo serrato e decisamente pi\u00f9 spedito che nel resto d\u2019Europa. Ad oggi, nel Paese, pi\u00f9 di met\u00e0 della popolazione adulta ha ricevuto almeno una dose, con un record di 874.000 vaccinazioni nella sola giornata del 20 marzo. Un traguardo che conferma il trend di crescita della capacit\u00e0 vaccinale nel Paese e reso possibile dalla scelta delle autorit\u00e0 britanniche di allungare i tempi tra prima e seconda dose fino a 12 settimane e di puntare sul vaccino AstraZeneca, messo a punto all'universit\u00e0 di Oxford e prodotto in Gran Bretagna da due societ\u00e0 biotecnologiche locali. Gli effetti di tale sforzo si vedono soprattutto dai dati relativi ai decessi: il 22 marzo sono stati registrati in tutto 17 morti in 24 ore, contro i record superiori ai mille decessi al giorno dello scorso gennaio. (LZ)\n23 marzo - ZAMBIA 12 agosto, elezioni generali. Appello Chiese cristiane per votazioni libere, eque e pacifiche\nUrne aperte, in Zambia, il 12 agosto: gli elettori aventi diritto saranno chiamati a scegliere il Capo dello Stato e i membri dell\u2019Assemblea nazionale. Una consultazione che si annuncia difficile, dopo l\u2019esperienza del 2016: cinque anni fa, infatti, le votazioni presidenziali furono segnate da scontri, violenze e censure alla libert\u00e0 di stampa, nonostante fossero le prime tripartite dopo l\u2019introduzione del multipartitismo nel Paese, avvenuto solo nel 1991, al termine della lunga presidenza di Kenneth Kaunda. Proprio per scongiurare il ripetersi di scenari drammatici, la Conferenza episcopale cattolica nazionale, insieme al Consiglio delle Chiese e all\u2019Alleanza evangelica, ha diffuso il 19 marzo un corposo documento per invocare elezioni \u201clibere, eque, credibili e pacifiche\u201d. Le premesse infatti non sono delle migliori: con l\u2019avvio della campagna elettorale, molti politici, soprattutto esponenti della maggioranza al potere, hanno attraversato il Paese per fare donazioni in varie chiese e parrocchie, accompagnati da un\u2019ampia copertura mediatica. Il tutto allo scopo di ottenere consensi, mentre l\u2019economia nazionale arranca e l\u2019emergenza da Covid-19 ha gi\u00e0 provocato oltre 86mila casi in totale e quasi 2mila decessi. \u00c8 con \u201cfede e speranza\u201d, dunque, che le tre Chiese cristiane invocano elezioni giuste e utili a promuovere la riconciliazione nazionale. In primo luogo, il documento congiunto condanna il tribalismo e tutti gli atti di volenza commessi non solo da schieramenti vicini a partiti di maggioranza e opposizione, ma anche dalle stesse forze dell\u2019ordine che \u201cdovrebbero proteggere i cittadini ed invece usano contro di loro armi letali, provocando la perdita di vite umane\u201d e restando per di pi\u00f9 impunite. Di qui, l\u2019appello affinch\u00e9 si provveda a sanzionare i colpevoli e si frenino simili episodi. Altro punto critico evidenziato dalle Chiese cristiane, quello del nuovo registro degli elettori: la Commissione elettorale nazionale, infatti, ha deciso di abbandonare l\u2019attuale elenco, risalente al 2006, per stilarne uno nuovo. Ma i partiti dell\u2019opposizione si dicono contrari, denunciando un\u2019incompletezza di fondo del nuovo registro che finisce per privare molti elettori del loro diritto di voto, soprattutto nelle circoscrizioni pi\u00f9 vicine all\u2019opposizione stessa. Le Chiese cristiane si dicono consapevoli di tutte queste difficolt\u00e0 ed affermano: con una miglior gestione dei tempi e del personale addetto alla registrazione degli elettori, si sarebbero potuti includere tutti i votanti, arrivando alla stesura di un elenco completo. Annunciando, quindi, una disamina approfondita della questione, le Chiese cristiane ribadiscono: \u201cIl registro degli elettori \u00e8 un documento molto importante che determina la credibilit\u00e0 di qualsiasi votazione\u201d. Al contempo, i firmatari chiedono che, in campagna elettorale, le leggi sull\u2019ordine pubblico e lo Stato di diritto vengano rispettate, purch\u00e9 non si violino le altre libert\u00e0 dei cittadini, come quello di associazione, di stampa o di espressione. \u201cSperiamo di vedere misure concrete per il raggiungimento di questo obiettivo\u201d, si legge nel documento che poi auspica che la polizia non favorisca il partito al potere, ma resti \u201csempre imparziale, in nome della fiducia che la popolazione ripone in essa\u201d. \u201cLo Stato di diritto \u2013 prosegue ancora la nota \u2013 ha lo scopo di limitare e controllare le tendenze arbitrarie, oppressive e dispotiche di coloro che sono al potere, e garantire l'uguaglianza di trattamento e la protezione di tutti i cittadini, indipendentemente da razza, classe, status, religione, luogo di origine o schieramento politico\u201d. Ci\u00f2 significa, incalzano le Chiese cristiane, \u201cavere un quadro giuridico che sia equo ed imparziale, in particolare per quanto riguarda i diritti umani, la sicurezza pubblica e l'incolumit\u00e0\u201d, con decisioni prese in conformit\u00e0 alle procedure istituzionali riconosciute. I tre organismi ecclesiali, inoltre, si soffermano sull\u2019importanza della libert\u00e0 di stampa e sulla necessit\u00e0 di un\u2019informazione che sia il pi\u00f9 possibile obiettiva ed imparziale. E invece, la realt\u00e0 contingente dice il contrario: \u201cDue dei quattro giornali pi\u00f9 diffusi dello Zambia sono media pubblici, cio\u00e8 gestiti dal governo\u201d, con il risultato che manca uno strumento d\u2019informazione \u201cobiettivo, equilibrato e chiaro\u201d che permetta a tutti i cittadini, \u201cindipendentemente dalla loro affiliazione politica\u201d, di esprimere le loro opinioni. Le Chiese cristiane denunciano anche atti di censura contro quelle testate private che hanno critico le decisioni e le azioni del governo, le cui sedi sono state chiuse o messe all\u2019asta e i cui giornalisti hanno ricevuto minacce da parte delle autorit\u00e0. A tal proposito, il documento congiunto ricorda che nel novembre 2020 \u00e8 stata lanciata una nuova \u201cpolitica sui media che mira a promuovere la libert\u00e0 di espressione e garantisce la libert\u00e0 di stampa\u201d. Ora servono, dunque, \u201cmisure concrete\u201d per attuare tale politica. \u201cVogliamo lanciare un appello a tutti gli editori \u2013 prosegue la nota \u2013 affinch\u00e9 esercitino la professione giornalistica in favore della pace, evitando il sensazionalismo ed aspirando ad un\u2019informazione che sia sempre veritiera, giusta ed etica\u201d. I firmatari deplorano, inoltre, il ritorno a \u201cstrategie politiche di esclusione come quelle usate in passato dai colonialisti\u201d: censure, violenze e arresti arbitrari degli oppositori segnano un passo indietro, un ritorno al passato. Esattamente come fa il ddl sulla Cyber Sicurezza, attualmente al vaglio del Parlamento, che nasconde, in realt\u00e0, un nuovo giro di vite sulla libert\u00e0 di espressione dei social media. \u201cCi appelliamo alla coscienza del presidente affinch\u00e9 non firmi questa legge\u201d, chiedono le tre Chiese cristiane.Guardando, poi, al contesto provocato dalla pandemia di Covid-19, che \u201csta portando grande paura e dolore al nostro popolo, compresa la maggioranza dei credenti\u201d, le tre Chiese cristiane lanciano un messaggio di speranza: \u201cDio, nella sua misericordia, interverr\u00e0 e calmer\u00e0 la tempesta\u201d ed \u00e8 quindi proprio \u201cin momenti come questi che si \u00e8 chiamati ad avere una fede forte\u201d. Contestualmente, i fedeli vengono esortati a \u201crispettare tutte le normative anti-contagio per salvaguardare la salute pubblica\u201d. Un ulteriore appello viene rivolto ai membri del clero affinch\u00e9 \u201cpredichino la pace, l\u2019unit\u00e0 e la tolleranza prima, durante e dopo le elezioni\u201d, perch\u00e9 \u201cse vogliamo la pace, dobbiamo lavorare per la giustizia\u201d. \u201cCome coscienza della nazione \u2013 prosegue la nota congiunta \u2013 la Chiesa deve essere apartitica e conservare la sua voce profetica, impegnandosi nel ruolo di costruttrice della riconciliazione\u201d. Inoltre, all\u2019esecutivo e a tutte le parti interessate viene chiesto di \u201cprendere misure e azioni concrete per ripristinare la fiducia dei cittadini nei processi elettorali e nello Stato di diritto\u201d. Dal suo canto, la Chiesa si impegna ad \u201cun dialogo significativo\u201d con le istituzioni e le organizzazioni della societ\u00e0 civile in modo che al popolo siano garantire votazioni \u201clibere, eque, credibili e pacifiche\u201d. Forte infine l\u2019auspicio ad \u201cuna conversione dei cuori e delle menti che porti ad uno Zambia unito, riconciliato e pacifico in cui tutti i cittadini partecipino liberamente al governo del Paese, in un ambiente sociale ed economico florido\u201d. (IP)\n23 marzo - ECUADOR Quito sar\u00e0 la sede del 53.mo Congresso Eucaristico Internazionale nel 2024: la gioia dei vescovi\nGrande la gioia dei vescovi dell\u2019Ecuador nel ricevere la notizia che Papa Francesco ha scelto Quito come sede del 53.mo Congresso Eucaristico Internazionale nel 2024. Una scelta \u2013 si legge nel comunicato del Consiglio di Presidenza della Conferenza episcopale ecuadoriana, diffuso ieri su Internet - fatta su proposta e iniziativa dell\u2019Episcopato. I presuli hanno reso \"grazie a Dio per questa scelta che nasce dall'amore che Papa Francesco ha per l'Ecuador, il primo Paese latinoamericano che ha deciso di visitare nel 2015\u201d, e hanno aggiunto che il Congresso, per la prima volta ospitato in Ecuador, sar\u00e0 l'occasione per celebrare il 150.mo anniversario della Consacrazione del Paese al Sacro Cuore di Ges\u00f9. Una consacrazione, hanno affermato, \u201cche fa parte del patrimonio spirituale intangibile della nostra identit\u00e0 di ecuadoriani\u201d. I vescovi sperano che questi eventi siano \u201cun'occasione per poter, ancora una volta, volgere lo sguardo al Cuore di Ges\u00f9 e in Lui ritrovarsi come fratelli e sorelle al di l\u00e0 di tutte le differenze\u201d. Pregano inoltre si possa \u201ccostruire un progetto inclusivo di nazione basato sulla libert\u00e0, la giustizia, la solidariet\u00e0 e l'uguaglianza, dove l'essere umano sia sempre al centro delle nostre preoccupazioni, decisioni e azioni\u201d. Nel 2024, dunque, spetter\u00e0 alla Chiesa ecuadoriana la preparazione pastorale del Congresso Eucaristico Internazionale \u201cattraverso i Congressi Eucaristici nazionali e diocesani, per mezzo di altre iniziative a livello di parrocchie e movimenti apostolici\u201d. Il Congresso Eucaristico, nato in Francia nella seconda met\u00e0 del XIX secolo, e ispirato \u201cdalla fede viva nella presenza reale della persona di Ges\u00f9 Cristo nel sacramento dell'Eucaristia\u201d, \u201cdura normalmente una settimana e culmina nella \u2018Statica Orbis\u2019 \u2013 hanno spiegato i presuli - che \u00e8 la celebrazione eucaristica presieduta dal Papa o dal suo Legato come espressione visibile della comunione della Chiesa universale\u201d. \u201cChiamiamo fin d'ora tutti i fedeli cattolici, tutti gli ecuadoriani di buona volont\u00e0 e le autorit\u00e0 civili \u2013 hanno concluso i vescovi - a unire le nostre forze, la nostra creativit\u00e0 e le nostre risorse affinch\u00e9 questo evento sia il riflesso del meglio di noi stessi\u201d. (AP)\n23 marzo - ITALIA - In preparazione alla Pasqua, la Via Crucis Laudato si\u2019\nRileggere la devozione quaresimale della Via Crucis alla luce dell\u2019enciclica di Francesco sulla cura della casa comune. \u00c8 la \u201cVia Crucis Laudato si\u2019\u201d, una iniziativa del Movimento Cattolico Mondiale per il Clima ripresa da Cube Radio, l\u2019emittente radiofonica ufficiale dell\u2019Istituto Universitario Salesiano di Venezia e Verona (Iusve). Un percorso che include esperienze e riflessioni generate dalla necessit\u00e0 di pregare durante il lockdown per la pandemia. Proprio durante i mesi pi\u00f9 duri del 2020 \u00e8 nata, dalla base del Movimento Cattolico Mondiale per il Clima (Gccm), l\u2019idea di elaborare una Via Crucis che potesse collegare le quattordici stazioni della pratica liturgica con l\u2019enciclica del 2015. L\u2019intuizione centrale era ripercorrere il cammino di Cristo verso la sua morte in Croce e poi la Resurrezione per restituire uno spiraglio di speranza nel futuro. \u201cC'\u00e8 stato grande coinvolgimento sia a livello di scrittura delle meditazioni sia di fruizione - testimonia Antonio Caschetto, coordinatore dei Circoli Laudato si\u2019 in Italia - e il frutto di questo impegno \u00e8 stato il gran numero di persone che hanno partecipato in diretta, attraverso la rete, alla pratica liturgica della Via Crucis. \u00c8 l'inizio di un cammino comune che tutt'oggi prosegue, un cammino nato sul solco di quello di Cristo, che con la Croce sulle spalle ci ha donato la salvezza\u201d. Le meditazioni legate alle singole stazioni sono state collegate con i temi della Laudato si\u2019 e con il vissuto del momento particolare della pandemia che ha portato a riflettere sulla fragilit\u00e0 e sulle sofferenze dell\u2019intero pianeta. Le lacrime asciugate dalla Veronica, ad esempio, sono state accostate a quelle del popolo siriano, alle lacrime dei poveri. La morte di Cristo in Croce ha portato a riflettere anche sulle tante morti provocate dal coronavirus. Lo scopo dell\u2019iniziativa si armonizza bene con uno degli inviti principali del Papa nella Laudato si\u2019: \u00abprendere dolorosa coscienza, osare trasformare in sofferenza personale quello che accade al mondo, e cos\u00ec riconoscere qual \u00e8 il contributo che ciascuno pu\u00f2 portare\u00bb (19). Proprio la scelta di \u201ctrasformare in dolorosa coscienza anche il nostro peccato nei confronti del Pianeta - testimonia Caschetto - ci spinge maggiormente ad ascoltare il grido della terra e dei poveri\u201d. Le azioni umane che danneggiano il pianeta si rivelano, in molti casi, veri e propri crimini anche a livello giuridico. Lo sottolinea il professor Marco Monzani, giurista, criminologo e docente universitario, che commenta cos\u00ec la prima stazione della Via Crucis: \u201cL\u2019indifferenza di Pilato che segna il nostro tempo di fronte a crimini ed ingiustizie causati da una economia estrattivista, che sta danneggiando la nostra casa comune ed i nostri fratelli e sorelle, \u00e8 il frutto del timore di andare contro corrente, di schierarsi tra gli ultimi e con gli ultimi, perch\u00e9 schierarsi costa molto. E cos\u00ec Pilato con il suo silenzio consegna l\u2019innocente e lo consegna ad altri perch\u00e9 sia crocifisso\u201d. Monzani auspica che \u201cmadre terra possa divenire un luogo di tutti e per tutti anche in vista del bene di coloro che verranno dopo di noi\u201d. Cube Radio ha collaborato con il Movimento Cattolico Mondiale per il Clima nella creazione di una particolare Via Crucis digitale per la Quaresima 2021, aggiungendo alle meditazioni e ai testi delle stazioni una serie di grafiche adatte alla condivisione sui social network. In ogni stazione \u00e8 stato inserito un giovane in abiti contemporanei, segno della partecipazione in prima persona alla sofferenza di Cristo e della vicinanza ai pi\u00f9 fragili. \u201cOgni volta che compare il legno della Croce - spiega Marica Padoan, coordinatrice del team grafico di Cube Radio - c\u2019\u00e8 anche un germoglio verde, segno di speranza nella Risurrezione, ma anche riferimento al Libro di Ezechiele e al Vangelo di Luca: \u00abse si tratta cos\u00ec il legno verde, che avverr\u00e0 del legno secco?\u00bb\u201d. La Via Crucis \u00e8 stata pubblicata sui social di Cube Radio e sul sito del Settore Ecologia e Creato del Dicastero per il Servizio dello Sviluppo Umano Integrale della Santa Sede. (GA)\n22 marzo - MONDO Al via oggi settimana di preghiera del Wcc per il primo anniversario della pandemia da Covid-19 nel segno della speranza\nIn occasione del primo anniversario della pandemia da Covid-19, il Consiglio mondiale delle Chiese (Wcc) promuove da oggi fino al 27 marzo una speciale settimana di preghiera per ricordare le vittime e le sofferenze di questi 12 mesi che hanno cambiato il mondo, ma soprattutto per lanciare un messaggio di speranza per il futuro. Il momento culminante della settimana sar\u00e0\n[venerd\u00ec 26 marzo](https://www.oikoumene.org/fr/news/let-us-pray-together-in-the-time-of-covid-19) quando alle 14.00, ora CET, le Chiese membro del Wcc si collegheranno on-line da tutto il globo per condividere un momento di preghiera, riflessione e commemorazione delle vittime. In vista dell\u2019evento, l\u2019organizzazione ecumenica ha pubblicato sul suo sito uno [speciale libretto di preghiere](https://www.oikoumene.org/resources/publications/voices-of-lament-hope-and-courage) dal titolo \u201cVoci di lamentazioni, speranza e coraggio\u201d con testi preparati da organizzazioni e leader religiosi delle Chiese di varie denominazioni di vari Paesi. Suddiviso in quattro capitoli, l\u2019opuscolo propone anche una sezione speciale con suggerimenti di attivit\u00e0 e opere da potere intraprendere, individualmente o con le proprie comunit\u00e0 di fede, per aiutare le persone pi\u00f9 vulnerabili e quindi dare concretezza alla speranza in questi tempi difficili e travagliati. Ed \u00e8 proprio la speranza che scaturisce dalla preghiera e dall\u2019azione la cifra dell\u2019iniziativa: \u201cPorteremo le nostre lamentazioni, ma esprimeremo e vivremo la speranza\", ha dichiarato il reverendo Ioan Sauca, segretario generale ad interim del Wcc. \u201cVerremo con la fede in Dio che ascolta e risponde alle nostre preghiere, mantenendo viva la speranza\". Secondo il reverendo Sauca, i motivi di speranza non mancano anche nelle comunit\u00e0 cristiane: \u201cIn quello che \u00e8 stato un anno di sofferenza senza precedenti, c'\u00e8 stato anche uno straordinario riunirsi di Chiese che hanno trovato nuovi modi per adattarsi, rispondere e accompagnare le comunit\u00e0 attraverso crisi psicologiche, fisiche, economiche, spirituali e ambientali\u201d, ha osservato il segretario generale del Wcc. E il ruolo delle Chiese nella crisi, con particolare riferimento alla campagna di vaccinazione in corso. \u00e8 stato al centro di un [colloquio on-line svoltosi venerd\u00ec scorso con il direttore generale dell\u2019Organizzazione mondiale della Sanit\u00e0](https://www.oikoumene.org/news/wcc-participates-in-dialogue-on-covid-19-vaccines-with-who-director-general) (Omc), Tedros Adhanom Ghebreyesus. Durante l\u2019incontro, al quale, insieme al reverendo Sauca, sono intervenuti diversi leader delle Chiese membro del Wcc, \u00e8 stato evidenziato l\u2018attivismo dell\u2019organizzazione ecumenica per un accesso universale ai vaccini, mentre continua il suo impegno per la prevenzione e la sensibilizzazione della popolazione contro il virus. (LZ)\n22 marzo - IRLANDA DEL NORD I vescovi contrari all\u2019introduzione dei servizi per l\u2019aborto\nI vescovi dell\u2019Irlanda del Nord, dinanzi all\u2019intenzione del Segretario di Stato di introdurre nel Paese servizi per l\u2019aborto estremi e discriminatori, in un comunicato diffuso oggi dall\u2019ufficio stampa, hanno espresso profonda preoccupazione. Secondo l\u2019Episcopato la legge che Westminster cerca di imporre, contro la volont\u00e0 di una maggioranza di persone nel Paese, \u201cmina palesemente il diritto alla vita dei bambini non ancora nati e promuove un abominevole e indifendibile pregiudizio contro le persone con disabilit\u00e0, anche prima che nascano\u201d. \u201cSiamo profondamente preoccupati per l'annuncio fatto dal Segretario di Stato per l'Irlanda del Nord che intende scavalcare l'Assemblea nordirlandese per costringere qui il Ministro della Salute a commissionare alcuni dei servizi per l\u2019aborto pi\u00f9 estremi e liberali di queste isole\u201d. Tale intervento, l\u2019ultimo di una serie dell'attuale governo di Westminster, non terrebbe conto dell'accordo di pace internazionale tra le isole, il famoso Accordo del Venerd\u00ec Santo, e sarebbe motivo di preoccupazione per chiunque sostenga la devoluzione dei poteri. Nel comunicato, i vescovi, hanno ribadito come \u201cil diritto alla vita di ogni madre e del suo bambino ancora non nato debba essere sempre sostenuto e protetto\u201d. Infatti, \u201cun segno importante di ogni societ\u00e0 umana e compassionevole \u2013 hanno continuato - \u00e8 la nostra capacit\u00e0 di affrontare sfide difficili affermando la vita, non distruggendola\u201d. \u201cLe norme sull'aborto introdotte da Westminster, contro la volont\u00e0 qui della maggioranza delle persone \u2013 hanno ribadito -, sono basate sul presupposto che il bambino non ancora nato nel grembo materno non abbia diritto all'amore, alle cure e alla protezione della societ\u00e0, a meno che il bambino non sia voluto\u201d. Ma, \u201cnessuno di noi acquisisce la nostra umanit\u00e0, o il nostro diritto fondamentale all'esistenza - hanno spiegato -, perch\u00e9 desiderato o meno\u201d. I vescovi hanno invitato i membri dell\u2019Assemblea Legislativa locali e i partiti politici ad esprimersi contro \u201cla natura estrema e profondamente discriminatoria di queste norme sull'aborto\u201d. \u201cQuesto non \u00e8 il momento del silenzio o di una deroga strategica\u201d hanno dichiarato, chiedendo loro \u201cdi non acconsentire docilmente a questo tentativo di aggirare le strutture decentrate concordate a livello internazionale\u201d. \u201cCi appelliamo a voi per difendere pubblicamente i diritti di tutti i bambini nel grembo materno ad essere trattati allo stesso modo \u2013 hanno concluso i vescovi - e a vedere rispettato e sostenuto il loro diritto, e quello delle loro madri, all'amore, alle cure e alla protezione da parte della nostra societ\u00e0\u201d. (AP)\n22 marzo - COREA DEL SUD Golpe in Myanmar. La solidariet\u00e0 delle Chiese sud-coreane in preghiera per la pace e per il ripristino della democrazia nel Paese\nUna campagna di preghiera per la pace e per il ripristino della democrazia in Myanmar. A lanciarla il Consiglio nazionale delle Chiese della Corea (Ncck) che ha invitato i cristiani coreani a dedicare ogni giorno a mezzogiorno, fino a Pasqua, un minuto di preghiera per il Paese , dove non si ferma la sanguinosa repressione delle manifestazioni contro la giunta militare. Dal colpo di stato del 1.mo febbraio, sarebbero almeno 250 le persone uccise dalle forze di sicurezza, con nuove vittime lo scorso week-end. Le violenze, gli arresti e le minacce di licenziamento dei lavoratori che partecipano allo sciopero e alla disobbedienza civile contro il governo golpista non fermano le proteste che sono continuate anche oggi. Proteste alle quali tutte le Chiese coreane danno il loro pieno sostegno, esprimendo preoccupazione e indignazione per la repressione in atto. \"Siamo indignati, insieme ai cittadini di tutto il mondo, per le atrocit\u00e0 e le gravi violazioni dei diritti umani da parte dei militari, che reprimono azioni civili non violente disarmate con aggressioni indiscriminate, spari, incendi dolosi e arresti\", si legge in una\n[dichiarazione del Ncck](http://www.kncc.or.kr/newsView/knc202103160002), che chiede ai cristiani di pregare per il popolo birmano, perch\u00e9 \u2013 si afferma - il potere della preghiera \"pu\u00f2 cambiare il mondo\u201d. Dalle Chiese anche l\u2019appello al Governo sud-coreano a prendere misure \u201cefficaci\u201d per fare pressione sulla giunta militare e a \u201cmonitorare\u201d l\u2019esportazione in Myanmar di armi e di altri strumenti che possano servire alla repressione, in linea con quanto stabilito da una risoluzione approvata il 26 febbraio dall\u2019Assemblea nazionale che ha condannato il golpe. Il Ncck si \u00e8 rivolto poi alla comunit\u00e0 internazionale, e in particolare all\u2019Assemblea generale, al Consiglio di Sicurezza dell\u2019Onu e all\u2019Alto Commissario Onu per i diritti umani (Unhcr) perch\u00e9 esercitino pressioni sul governo golpista, che si \u00e8 macchiato di gravi \u201ccrimini contro l\u2019umanit\u00e0\u201d. Le Chiese coreane hanno chiamato in causa anche le responsabilit\u00e0 delle potenze occidentali e della Cina, che in questi decenni hanno usato la strategia del \u2018divide et impera\u2019, hanno perpetuato i conflitti etnici in Myanmar e foraggiato il regime militare, chiedendo di attivarsi adesso per la democratizzazione del Paese. Dello stesso tenore altri appelli rivolti in questi giorni dalla Chiesa metodista e dalla Chiesa presbiteriana della Corea, i cui leader si sono riuniti in preghiera, il 18 marzo, davanti all\u2019ambasciata del Myanmar a Seoul. Profonda preoccupazione per la crisi in Myanmar e solidariet\u00e0 con il popolo birmano \u00e8 stata espressa la settimana scorsa anche dalla Chiesa cattolica coreana. In una lettera inviata al cardinale Charles Maung Bo, arcivescovo di Yangon, il cardinale arcivescovo di Seoul Andrew Yeom Soo-jung, ha criticato la brutale risposta delle forze di sicurezza contro proteste pacifiche, affermando che \u201cnon \u00e8 mai accettabile per i militari usare violenza\u201d. Il porporato ha anche donato all\u2019arcivescovo di Yangon 50mila dollari per aiuti di emergenza. (LZ)\n22 marzo - INDIA Anno di San Giuseppe. Il vescovo della diocesi di Miao benedice una Grotta dedicata al Santo su una strada al confine tra India e Myanmar\n\u201cSono felice di benedire questa grotta e dedicarla all'Anno di San Giuseppe\", indetto da Papa Francesco dall\u20198 dicembre 2020 all\u20198 dicembre 2021 per celebrare il 150.mo anniversario della proclamazione di San Giuseppe a Patrono della Chiesa universale. Lo ha detto monsignor George Pallipparambil, vescovo di Miao, il 20 marzo \u2013 riporta UCA News -, durante la cerimonia di benedizione di una grotta dedicata al Santo Custode della Sacra Famiglia, costruita grazie alle donazioni dei cattolici locali, su una strada al confine tra India e Myanmar. Alla celebrazione, organizzata dalla diocesi di Miao, responsabile del progetto, hanno partecipato, e preso parte alle preghiere, giovani, donne e religiosi. Secondo monsignor Pallipparambil, la grotta, la prima del suo genere in India, nel distretto di Changlang, in un importante incrocio che collega lo Stato con l'Assam e il Passo Pangsau nel vicino Myanmar, \u201cnon sar\u00e0 solo un punto di riferimento, ma anche un importante luogo di preghiera per le persone che viaggiano lungo queste strade\". Padre Felix Anthony, addetto alle pubbliche relazioni della diocesi, ha riferito come la nuova costruzione rappresenti la \u201crisposta collettiva\u201d di un gruppo di generosi abitanti di Kharsang alla \u201cchiamata di Papa Francesco a riflettere sul ruolo silenzioso di San Giuseppe\u201d, e sia solo il primo degli eventi pianificati quest\u2019anno \u2013 ritiri, pellegrinaggi e seminari -, per celebrare l\u2019Anno di San Giuseppe. L'Arunachal Pradesh, che confina con la Cina, il Bhutan e il Myanmar, \u00e8 uno Stato in cui prevalgono i gruppi etnici indigeni, che costituiscono la maggior parte degli oltre 1,5 milioni di abitanti. Circa un terzo della popolazione \u00e8 cristiana. (AP)\n22 marzo - MYANMAR La Chiesa invita i cattolici alla preghiera, al digiuno e all\u2019adorazione per la pace nel Paese\nAlcune diocesi del Paese hanno invitato i cattolici - si legge su UCA News - a digiunare, recitare il Rosario, adorare il Santissimo e recitare la novena, per favorire una soluzione pacifica della crisi politica nella nazione del sud-est asiatico e fermare la violenza contro chi protesta per il colpo di Stato militare compiuto nel Paese il 1\u00b0 febbraio. La diocesi di Taungngu ha esortato il clero, i religiosi, i catechisti e i laici, il 21 marzo, dalle 6 del mattino alle 18 del pomeriggio, a digiunare e pregare. Il clero \u00e8 stato chiamato a celebrare una Messa alle 6 del mattino e ad adorare il Santissimo Sacramento fino alle 18; e i laici sono stati invitati a pregare e recitare il Rosario in gruppo. \"Tutti sappiamo e sentiamo che la crisi in corso nella nostra madrepatria sta accelerando. Credo che sia dovere di ogni cittadino - ha affermato monsignor Isaac Danu, vescovo di Taungngu - portare la pace\". Dall'inizio di marzo, nella diocesi di Lashio, nel nord dello Stato Shan, il vescovo, i sacerdoti, i religiosi e i laici hanno osservato un'ora di adorazione ogni gioved\u00ec e recitato il Rosario ogni sabato. Anche la diocesi di Pathein si \u00e8 unita, recitando la novena e altre preghiere per la pace nel Paese. Da parte sua, la Conferenza episcopale del Myanmar, il 7 febbraio, ha indetto una giornata di preghiere speciali, digiuno e adorazione per chiedere la fine della violenza in Myanmar. La nazione ha assistito, dal 1\u00b0 febbraio, ad una sanguinosa repressione da parte della giunta militare delle proteste contro il colpo di Stato: uccisioni quotidiane, arresti e sparatorie contro i manifestanti, che hanno continuato a marciare nelle citt\u00e0 e nei villaggi di tutto il Paese, sfidando i militari. Anche questo fine settimana si sono tenute manifestazioni all\u2019alba, veglie a lume di candela e proteste notturne in diverse citt\u00e0 della nazione. Indonesia e Malesia hanno chiesto al Brunei, attualmente alla guida dell\u2019Asssociazione delle Nazioni del sud-est asiatico (ASEAN), di organizzare un incontro urgente per parlare della crisi del Myanmar, estendendo l\u2019invito a partecipare all'inviato speciale delle Nazioni Unite, Christine Schraner Burgener. In Myanmar, dal 1\u00b0 al 21 marzo, secondo gli attivisti dell\u2019Assistance Association for Political Prisoners, sono state uccise almeno 250 persone e pi\u00f9 di 2.665 sono state arrestate. (AP)\n22 marzo - FILIPPINE Nuova impennata di contagi. Cancellate le celebrazioni della Settimana Santa in presenza nell'area metropolitana di Manila\nNuovo giro di vite contro il Covid-19 nelle Filippine. La netta ripresa dei contagi registrata in questo mese marzo, dopo diverse settimane relativamente stabili, ha indotto le autorit\u00e0 a reintrodurre il lockdown nell\u2019area metropolitana di Manila che comprende diverse diocesi. Questo significa che nelle parrocchie situate nelle aree sottoposte a quarantena comunitaria generale (GCQ), anche quest\u2019anno il Triduo Pasquale non potr\u00e0 essere celebrato in presenza. La diocesi di Novaliches, compresa nel territorio metropolitano - riporta l'agenzia\n[Ucanews](https://www.ucanews.com/news/manila-parishes-back-in-lockdown-following-covid-spike/91844) \u00e8 stata la prima ad annunciare la cancellazione delle Messe con concorso di popolo . \u201c\u00c8 imperativo che le nostre parrocchie chiudano per contenere il peggioramento della pandemia\u201d, si legge in una lettera ai fedeli del vescovo Roberto Gaa. \u201cSe non si prendono misure drastiche e le cose vengono lasciate come sono adesso, il peggioramento della situazione potrebbe estendersi ad altri luoghi, sia dentro che fuori della nostra diocesi\". Il vescovo di Novaliches \u00e8 stato seguito a stretto giro da quello della diocesi di Cubao che ha annunciato la chiusura di tutte le chiese a partire da oggi e per tutto il mese di aprile, per incoraggiare i fedeli a rimanere a casa . \u201cChiudere i nostri luoghi di culto nel momento culminante del nostro anno liturgico \u00e8 straziante. Ma dobbiamo anche aprire gli occhi su una situazione che mette a rischio i fedeli \u201d, spiega nella sua lettera il vescovo Honesto Ongtioco. \"I numeri stanno aumentando e i dati scientifici mostrano che, se non si fanno interventi drastici, questi numeri non diminuiranno presto\", ha aggiunto Monsignor Ongtioco. L'arcidiocesi di Manila e la diocesi di Kalookan hanno gi\u00e0 anticipato i fedeli che le Messe della Settimana Santa saranno trasmesse, come l\u2019anno scorso, in streaming. Il vescovo di Paranaque, monsignor Jesse Mercado, ha esortato, da parte sua, i fedeli, a un \u201clockdown orante\u201d: \u201cVi incoraggio a pregare il pi\u00f9 possibile per la soluzione di questa crisi. Ricordiamoci sempre che dove si riuniscono due o tre persone nel Suo nome, Cristo \u00e8 in mezzo a loro \u201d, scrive il presule. Nelle Filippine i contagi hanno ripreso a crescere a partire dalla fine di febbraio, raggiungendo il record di 7.990 nuovi casi il 20 marzo. Il mese scorso i dati sembravano incoraggianti, tanto che le autorit\u00e0 avevano consentito alle chiese situate nelle aree sottoposte a quarantena comunitaria generale (GCQ), compresa la regione metropolitana di Manila, di portare dal 30% al 50% della loro capacit\u00e0 massima il numero di fedeli autorizzati a partecipare alle Messe in presenza. (LZ)\n22 marzo - COREA DEL SUD Anno di San Giuseppe. Iniziativa nell\u2019arcidiocesi di Seoul per incoraggiare i padri a seguire l\u2019esempio dello Sposo di Maria\n\u201cPadri non si nasce, lo si diventa. E non lo si diventa solo perch\u00e9 si mette al mondo un figlio, ma perch\u00e9 ci si prende responsabilmente cura di lui\". \u201cEssere padri significa introdurre il figlio all\u2019esperienza della vita, alla realt\u00e0\u201d. \u201cIl mondo ha bisogno di padri\u2026\u201d. Sono alcuni dei passaggi della Lettera apostolica \u201cPatris corde\u201d (\u201cCon il cuore di padre\u201d) di Papa Francesco per il 150.mo anniversario della dichiarazione di San Giuseppe quale Patrono della Chiesa universale. Ed \u00e8 da queste riflessioni del Santo Padre e anche alla luce della sua esortazione post-sinodale \u201cAmoris laetitiae\u201d, che prende spunto un\u2019iniziativa promossa dall\u2019Associazione dei padri cattolici dell\u2019arcidiocesi di Seoul, in Corea del sud, in occasione dello speciale anno dedicato allo Sposo di Maria e all\u2019amore nella famiglia, iniziato il 19 marzo. L\u2019associazione, fondata nel 2010, ha lanciato uno speciale programma di ritiri di cinque settimane per aiutare i suoi membri a diventare buoni padri e mariti seguendo l\u2019esempio di San Giuseppe, padre e marito tenero, amorevole, obbediente e responsabile, e quindi a rendere le loro famiglie pi\u00f9 unite e felici come la Santa Famiglia di Nazareth. \u201cI padri sono chiamati a rinnovare il loro impegno per la famiglia per diventare buoni mariti e buoni padri\u201d, spiega all\u2019agenzia\n[Ucanews](https://www.ucanews.com/news/korean-catholic-fathers-urged-to-emulate-st-joseph/91833) il cappellano, padre Joseph Kim Deok-geun. \u201cNella societ\u00e0 coreana c'\u00e8 un'immagine distorta del ruolo degli uomini, spesso visti come troppo presi dal lavoro e poco attenti alle loro famiglie. La nostra missione \u00e8 aiutarli a capire che devono diventare buoni mariti per diventare buoni padri, ispirando cos\u00ec anche tanti altri\u201d. Durante le sessioni, della durata di 6 ore a settimana, i partecipanti vengono quindi incoraggiati a trascorrere pi\u00f9 tempo con le mogli e i figli al termine della settimana lavorativa, ad esprimere esplicitamente e fisicamente il loro affetto, a pregare insieme in famiglia e anche a compiere gesti di umilt\u00e0 come lavare i piedi alle mogli. Piccoli gesti di attenzione che servono a rendere pi\u00f9 forti i legami familiari e a creare armonia. \u201cIl nostro focus \u00e8 la spiritualit\u00e0 nella vita familiare per aiutare le stesse famiglie a sperimentare la gioia dell'amore, con un\u2019attenzione prioritaria al dialogo\u201d, precisa il coordinatore dell\u2019associazione, Vincent Kim Sang-gil. Gli incontri offrono ai partecipanti anche un\u2019occasione per confrontarsi sulle proprie esperienze e su come l\u2019avere messo in pratica l\u2019esempio di San Giuseppe stia aiutandoli a superare meglio le crisi e migliorare i loro rapporti familiari. L\u2019associazione ha in programma anche un festival delle famiglie con il coinvolgimento di padri, mogli, figli e amici per condividere insieme la gioia dell\u2019amore familiare. (LZ)\n22 marzo - MESSICO Elezioni in Chiapas. I vescovi invitano i cittadini ad un voto consapevole, responsabile, libero e segreto\n\u201cLe elezioni sono un momento speciale in cui esprimere in modo critico, responsabile e informato il nostro diritto a decidere chi deve governarci, cio\u00e8 chi deve coordinare gli sforzi affinch\u00e9, tutti noi - societ\u00e0 e governo \u2013 possiamo costruire il bene comune di cui il Chiapas ha bisogno\u201d. \u00c8 quanto affermato dai vescovi della Provincia ecclesiastica del Chiapas, in un comunicato diffuso il 20 marzo, in vista delle elezioni del prossimo 6 giugno. Quasi 4 milioni di persone, iscritte nelle liste elettorali dello Stato messicano del Chiapas, in quella data, voteranno per eleggere 163 cariche pubbliche: 24 deputati di maggioranza relativa, 16 di rappresentanza proporzionale e 123 presidenti municipali. Nel comunicato, i vescovi delle diocesi di Tapachula, San Crist\u00f3bal de Las Casas e Tuxtla Guti\u00e9rrez, memori delle divisioni e degli scontri, sfociati in violenza e morte, nel corso degli ultimi processi elettorali, hanno invitato i fedeli della zona, e tutte le persone di buona volont\u00e0, \u201cindipendentemente dalle loro convinzioni religiose\u201d, \u201ca partecipare liberamente, consapevolmente e responsabilmente alla vita politica, perch\u00e9 - hanno sottolineato - il nostro Stato e il nostro Paese hanno bisogno di tutti noi\u201d, chiamandoli a votare in modo responsabile, informato e critico, pensando sempre al bene comune della societ\u00e0. \u201c\u00c8 un obbligo morale esercitare il nostro diritto di voto\u201d hanno sottolineato. Tutti devono partecipare a \u201cquesto importante esercizio di responsabilit\u00e0 civica\u201d. \u201cIl bene delle nostre famiglie e della societ\u00e0 \u2013 hanno aggiunto - richiede il nostro voto consapevole, responsabile, libero e segreto\u201d. Ricordando come nei partiti politici, negli anni passati, sia prevalsa la ricerca degli interessi personali o di gruppo, a scapito del bene dei cittadini, e come la gente in alcune zone abbia denunciato l\u2019infiltrazione di \u201cgruppi potenti, legati ad attivit\u00e0 criminali, nei partiti politici\u201d, o il finanziamento, da parte di questi gruppi, di \"candidati a loro misura\u201d per godere di protezione e impunit\u00e0, i presuli hanno lanciato un forte appello a tutti i candidati, ai membri di partito e ai cittadini. \u201cInsieme \u2013 hanno dichiarato - possiamo fare della prossima giornata elettorale un esercizio esemplare di cittadinanza, evitando ostilit\u00e0, scorrettezze o violenza\u201d. Auspicando dunque un voto consapevole, responsabile, per il bene comune, espressione di una decisione personale, libera da pressioni o condizionamenti di tutti i tipi, e segreto, per evitare rivalit\u00e0, i vescovi hanno esortato i cittadini a non perdere il valore della dignit\u00e0. \u201cNon vendiamo il nostro voto \u2013 hanno concluso - perch\u00e9 sarebbe vendere la nostra dignit\u00e0, la nostra coscienza, la nostra libert\u00e0 e il nostro futuro\u201d. (AP)\n22 marzo - ITALIA Sabato la rievocazione del naufragio di Sant\u2019Antonio in Sicilia e il ricordo delle vittime della pandemia\nSar\u00e0 ricordato sabato, alle 11, nella baia di Capo Milazzo, in Sicilia, il naufragio di Sant\u2019Antonio di Padova, avvenuto all\u2019inizio della primavera del 1221, esattamente 800 anni fa. Una speciale rievocazione storica sar\u00e0 trasmessa in diretta video sulle pagine Facebook @fratidisantantoniodipadova e @AntonioCapoMilazzo e sul canale YouTube Messaggero di sant\u2019Antonio. L\u2019evento rievocher\u00e0 l\u2019arrivo in Italia di Antonio che, in missione in Marocco, spossato da una misteriosa malattia, si imbarc\u00f2 per rientrare in Portogallo, ma sbarc\u00f2 in Sicilia dopo che la nave sulla quale viaggiava era stata spinta da forti venti sulle coste dell\u2019isola. A Capo Milazzo Antonio venne assistito da pescatori locali e poi dai confratelli francescani di Messina, con i quali, in seguito, raggiunse a fine maggio Assisi. A Capo Milazzo, simbolicamente, arriver\u00e0 dal mare una reliquia di Sant\u2019Antonio proveniente da Padova e accompagnata da fra Oliviero Svanera, rettore della Basilica della cittadina veneta. La data del 27 marzo \u00e8 stata scelta anche per ricordare la preghiera di un anno fa in Piazza San Pietro di Papa Francesco, che, commentando il brano di Marco sulla tempesta che colp\u00ec la barca degli apostoli sul lago di Tiberiade afferm\u00f2: \u201cCi siamo resi conto di trovarci sulla stessa barca, tutti fragili e disorientati, ma nello stesso tempo importanti e necessari, tutti chiamati a remare insieme, tutti bisognosi di confortarci a vicenda. Su questa barca\u2026 ci siamo tutti\u201d. Al santuario di Capo Milazzo verr\u00e0 allestito un vero e proprio studio televisivo con diversi ospiti che commenteranno tutte le fasi della rievocazione. Fra Svanera e la reliquia saranno imbarcati su un mezzo nautico della Guardia Costiera che effettuer\u00e0 il periplo di Capo Milazzo per poi raggiungere la Baia di Sant\u2019Antonio. Dopo il trasbordo nel gommone messo a disposizione dall\u2019Area Marina Protetta, avverr\u00e0 l\u2019approdo alla spiaggetta sotto il santuario, per un momento di silenzio e di preghiera cui seguir\u00e0 l\u2019accoglienza di un gruppo di bambini, in rappresentanza degli abitanti di Capo Milazzo. La piccola delegazione risalir\u00e0 quindi la scogliera per arrivare al santuario della grotta, dove si svolger\u00e0, poi, una breve celebrazione. Nell\u2019occasione verr\u00e0 inaugurata l\u2019istallazione artistica \u201cVoca me\u201d, di ispirazione antoniana, dedicata al tema dell\u2019accoglienza, che gallegger\u00e0 sullo specchio d\u2019acqua prospicente il santuario rupestre. L\u2019opera, realizzata dall\u2019artista milazzese Mariagrazia Toto, rappresenta un monito per i tanti naufragi esistenziali dei nostri giorni, ma anche la \u201cforma\u201d della speranza, che sopravvive ad ogni tempesta, e la \u201cmateria\u201d della vocazione, che ricicla ogni pagina triste della vita. La rievocazione del naufragio di Sant\u2019Antonio vuole richiamare anche la \u201ctempesta\u201d della pandemia da Covid-19 e ricordare pure tutte le vittime della pandemia, gli immigrati morti nel Canale di Sicilia e i tanti \u201cnaufragi\u201d materiali ed esistenziali che si sono consumati in questo tempo di emergenza. \u201cDavanti ad una umanit\u00e0 tragicamente spiaggiata su lidi che, per certi versi, restano ancora ignoti, la storia di Antonio offre una parabola di speranza\u201d dice il rettore del Santuario di Capo Milazzo, padre Carmelo Russo. La rievocazione del naufragio di Sant\u2019Antonio fa parte del Progetto \u201cAntonio 20\u201322\u201d, il programma di eventi antoniani dei Frati minori conventuali della Provincia Italiana di S. Antonio di Padova, della Basilica del Santo di Padova, del Messaggero di sant\u2019Antonio di Padova, dell\u2019Associazione Cammino di Sant\u2019Antonio, del Centro Francescano Giovani \u2013 Nord Italia, della Peregrinatio Antoniana. (TC)\n22 marzo - BOLIVIA Progetto di Caritas El Alto per portare acqua potabile in quattro comunit\u00e0 di Mocomoco\n\u201cL\u2019acqua \u00e8 vita: prendiamoci cura dell\u2019acqua per preservare la vita\u201d: si intitola cos\u00ec\n[il progetto lanciato dalla Pastorale Sociale \u2013 Caritas di El Alto](https://www.iglesiaviva.net/2021/03/19/caritas-el-alto-implemento-sistemas-de-agua-potable-en-cuatro-comunidades-del-municipio-de-moco-moco/), in Bolivia, per portare quattro sistemi per le risorse idriche potabili destinati a quattro comunit\u00e0 della regione di Mocomoco, ovvero Cariquina Grande, Liani, Quishuyo e Pacobamba. L\u2019opera di aiuti, finanziata dalla Caritas Svizzera e dal governo locale, \u00e8 stata benedetta dal Monsignor Giovani Edgar Arana, Amministratore apostolico di El Alto, che ha sottolineato \u201cil lavoro congiunto\u201d che \u00e8 stato fatto per completare il progetto. Di qui, il richiamo all\u2019importanza di collaborare insieme alle famiglie di Mocomoco perch\u00e9 \u201cil loro lavoro e la loro partecipazione hanno consentito la messa a punto di un servizio sostenibile e condiviso nella responsabilit\u00e0\u201d, in nome del \u201cmiglioramento della qualit\u00e0 della vita di tutti\u201d. Dal suo canto, il direttore di Caritas El Alto, Wilson Si\u00f1ani, ha sottolineato che i sistemi idrici allestiti \u201cdureranno circa 30 anni e serviranno a garantire che le persone nelle comunit\u00e0 abbiano accesso costante all'acqua\u201d. Da ricordare che gi\u00e0 nel corso del 2020, l\u2019organismo caritativo ha implementato i sistemi di acqua potabile di 16 comunit\u00e0 in 3 giurisdizioni: El Alto, Coro Coro e Coroico. Per il 2021, dunque, il progetto prosegue in altri comuni. (IP)\n22 marzo - URUGUAY Settimana Santa in tempo di pandemia: vescovi preparano Sussidio liturgico\n[Un Sussidio liturgico](https://iglesiacatolica.org.uy/departamento-de-liturgia/subsidios-liturgicos/subsidio-para-las-comunidades-sagrado-triduo-pascual-en-tiempo-de-covid-19/) per poter vivere la Settimana Santa in casa, date le restrizioni provocate dalla pandemia da Covid-19: a redigerlo \u00e8 stato il Dipartimento di Liturgia della Conferenza episcopale dell\u2019Uruguay (Ceu), in vista dei sette giorni che precedono la Pasqua di Risurrezione, che quest\u2019anno ricorrer\u00e0 il 4 aprile. \u201cAbbiamo preparato questo Sussidio \u2013 si legge nell\u2019introduzione al testo \u2013 con il desiderio di aiutarci a vivere al meglio questi giorni santi, consapevoli del fatto che per molti fedeli essi saranno momenti difficili perch\u00e9 non li possiamo celebrare come facciamo di solito\u201d. Al contempo, il presidente del Dipartimento, Monsignor Luis Eduardo Gonz\u00e1lez, sottolinea che il Sussidio \u201cnon intende, in nessun caso, sostituire le celebrazioni liturgiche alle quali ci si pu\u00f2 unire spiritualmente attraverso i mass-media, quanto piuttosto aiutare ad approfondire nella preghiera il significato della Settimana Santa\u201d, cos\u00ec che si possa vivere \u201cun tempo prolungato\u201d di riflessione. Gli fa eco il segretario generale del Dipartimento, padre Andr\u00e9s Paredes, il quale sottolinea che \u00e8 bene vivere le preghiere del Sussidio con l\u2019obiettivo di riceverne \u201cun beneficio spirituale\u201d. Oltre alle preghiere classiche del Triduo Pasquale, dunque, il Sussidio offre anche le Lodi, il Rosario, le orazioni per i Sepolcri e per i defunti, nonch\u00e9 la preghiera per la benedizione della tavola, nella Domenica di Pasqua e la preghiera di ringraziamento alla Vergine Maria. (IP)\n22 marzo - MALI La Conferenza episcopale pronta ad elaborare programmi per lo sviluppo umano integrale\nLo sviluppo umano integrale non \u00e8 solo una questione economica, ma deve anche tener conto delle dimensioni morali, sociali, spirituali, politiche e culturali, e riguarda l\u2019intera persona umana, e non solo i cattolici o i poveri, ma tutti. \u00c8 quanto \u00e8 stato evidenziato la settimana scorsa durante il workshop su \u201cLo sviluppo umano integrale\u201d svoltosi al Centro padre David Traore di S\u00e9b\u00e9ninkoro, in Mali, dove dal 15 al 18 marzo si sono riuniti i segretari della Conferenza episcopale e delle Commissioni episcopali. L\u2019incontro di formazione \u00e8 stato organizzato in collaborazione con Catholic Relief Service e Caritas Mali. Per l\u2019elaborazione di programmi volti a promuovere lo Sviluppo Umano Integrale, i 28 partecipanti hanno riflettuto anzitutto sulle encicliche \u201cPopulorum progressio\u201d di Paolo VI e \u201cCaritas in veritate\u201d di Benedetto XVI, rimarcando che tutti possono vivere realizzando il massimo del loro potenziale e soddisfare i loro bisogni primari in modo sostenibile, vivendo dignitosamente in una societ\u00e0 giusta e pacifica\u201d. \u00c8 stato inoltre sottolineato che lo sviluppo umano integrale interessa ogni individuo, che deve basarsi sull\u2019insegnamento sociale della Chiesa cattolica ed essere fondato sulla Pastorale Profetica (Fede), sulla Pastorale Sociale (Carit\u00e0) e sulla Pastorale Liturgica (Speranza). (TC)\n22 marzo - Tavola interreligiosa al governo: no a disparit\u00e0 nelle chiusure anti-pandemia\n\u201cIl governo deve correggere le misure inique\u201d riguardanti la chiusura dei luoghi pubblici per contenere i contagi da Covid-19: lo scrive,\n[in una nota](https://evequescatholiques.quebec/fr/news-item/le-gouvernement-doit-corriger-les-mesures-inequitables), la Tavola rotonda interreligiosa del Quebec, organismo che riunisce i rappresentanti di diverse Chiese cristiane, tradizioni ebraiche, moschee, nonch\u00e9 del Centro canadese per l'ecumenismo. \u201cSiamo rimasti scioccati \u2013 si legge nella nota \u2013 nell\u2019apprendere che, dal 26 marzo, in zona rossa, i teatri potranno ospitare fino a 250 persone, ovvero dieci volte di pi\u00f9 di un luogo di culto, indipendentemente dalle sue dimensioni\u201d. \u201cQuesto \u00e8 obiettivamente ingiusto \u2013 prosegue la Tavola interreligiosa \u2013 perch\u00e9 entrambi i raduni in presenza, quelli nei teatri e quelli nei luoghi di culto, hanno caratteristiche simili\u201d. Una tale \u201cdiscrepanza\u201d, afferma l\u2019organismo, \u201cd\u00e0 una forte impressione di incoerenza\u201d, anzi di \u201cdiscriminazione contro quei cittadini del Quebec nella cui vita la religione gioca un ruolo essenziale\u201d. Di qui, la richiesta esplicita che la Tavola interreligiosa fa al governo: in un luogo di culto o in un teatro, dal 26 marzo, dovranno poter entrare \u201clo stesso numero di persone\u201d. Inoltre, l\u2019organismo fa notare che \u201csarebbe pi\u00f9 semplice calcolare la quantit\u00e0 di presenze all\u2019interno di un luogo chiuso se venisse calcolata la percentuale della sua capacit\u00e0 massima ed il rispetto di un distanziamento sociale possibile\u201d. Altro punto focale, quello del coprifuoco che, per consentire le celebrazioni serali, dovrebbe essere \u201cprolungato oltre le 21.30\u201d. \u201cI leader religiosi giocano un ruolo importante nelle loro comunit\u00e0 per comunicare e implementare le raccomandazioni a tutela della salute pubblica \u2013 conclude la nota \u2013 Ma la loro responsabilit\u00e0 \u00e8 anche quella di assicurare che le autorit\u00e0 civili rispettino il credo e le pratiche religiose delle comunit\u00e0 di fede\u201d. Per questo, la Tavola ribadisce il suo appello alle istituzioni \u201cper ottenere un trattamento equo\u201d e, al contempo, incoraggia i fedeli \u201cad osservare rigorosamente le norme in vigore per proteggere la vita e la salute di tutti, specialmente dei pi\u00f9 vulnerabili\u201d. (IP)\n22 marzo - GHANA Commissione episcopale Comunicazioni sociali: allarme per libri di testo, incitano all\u2019odio etnico\nSi dicono preoccupati i vescovi del Ghana per i contenuti di alcuni libri di testo per le scuole elementari che sembrano incitare alla divisione e alle tensioni tra i diversi gruppi etnici del Paese. I volumi relativi a \u201cLa storia del Ghana\u201d, infatti, contengono inesattezze storiche ed usano termini dispregiativi e ridicolizzanti della popolazione Ewe, che vive nella parte sudorientale della nazione. A lanciare l\u2019allarme, in particolare, \u00e8 Monsignor Matthew Kwasi Gyamfi, vescovo di Sunyani e presidente della Commissione per le Comunicazioni sociali della Conferenza episcopale del Ghana, il quale, in un\u2019intervista rilasciata il 18 marzo a \u201cThe Catholic Standard\u201d, ha condannato esplicitamente i materiali didattici che riportano \u201ccontenuti tossici\u201d. Pur riconoscendo la possibilit\u00e0 che non ci sia stata, da parte degli editori, una volont\u00e0 specifica di introdurre questi contenuti, il presule ha comunque sottolineato che ci\u00f2 non ne giustifica la diffusione. \u201cLa bellezza del popolo ghanese \u2013 ha evidenziato Monsignor Gyamfi \u2013 sta nel fatto che continua a vivere in pace e in armonia. Per questo, \u00e8 necessario preservare questo spirito di unit\u00e0\u201d, pur nel contesto delle diversit\u00e0 locali. Di qui, l\u2019appello che il presule ha lanciato al Comitato nazionale per il Curriculum e la valutazione (Nacca), affinch\u00e9 \u201criveda con occhio critico i testi didattici proposti e si assicuri che i contenuti siano sempre orientati all\u2019educazione dello studente, in quanto l\u2019educazione crea unit\u00e0, non divisione\u201d. Forte anche l\u2019esortazione a \u201ccorreggere le inesattezze fattuali riportate nei volumi scolastici, liberandoli da un linguaggio sprezzante che non ha nulla a che vedere con gli avvenimenti storici reali\u201d. \u201cMaggior cautela e sanzioni specifiche\u201d sono, inoltre, richieste non solo per gli editori, ma anche per lo stesso Comitato, in quanto responsabile di mancato controllo. Immediata la risposta del Nacca che ha ordinato il ritiro, dalle scuole pubbliche e private del Ghana, di tutti i libri di testo non approvati ufficialmente. In una dichiarazione a firma del direttore generale ad interim dell\u2019organismo, John Mensah Anang, si informa che il Nacca ha notificato l\u2019ordine di ritiro dal mercato a tutte le case editrici coinvolte, pena il ricorso ad azioni legali, nonch\u00e9 l\u2019obbligo di fare pubblica ammenda, \u201cattraverso la stampa, sia digitale che cartacea, e i social network\u201d, per gli errori commessi. Sulla stessa linea si \u00e8 posto il Ministro dell\u2019Istruzione, Yaw Osei Adutwum, il quale ha respinto fermamente tutti i libri di testo \u201ccontroversi che siano in circolazione\u201d, ribadendo che il loro uso \u201cnon pu\u00f2 essere approvato in nessun istituto scolastico\u201d, di qualsiasi ordine e grado. (IP)\n22 marzo - PORTOGALLO Si \u00e8 concluso ieri l\u2019annuale pellegrinaggio alla Cova da Iria della Leiria-Fatima proposto quest\u2019anno in forma virtuale\n\u201c\u00c8 solo un\u2019assenza fisica. Anche stando nelle proprie case, viviamo questo momento spiritualmente uniti, come Chiesa diocesana\u201d: si \u00e8 rivolto con queste parole il vescovo di Leiria-Fatima, il cardinale Ant\u00f3nio Augusto dos Santos Marto, ai suoi fedeli che ieri si sarebbe dovuti ritrovare al Santuario di Fatima per l\u2019annuale pellegrinaggio alla Cova da Iria. L\u2019emergenza sanitaria dovuta alla pandemia di Covid-19 ha imposto la cancellazione dell\u2019evento, ma sono stati proposti otto giorni di pellegrinaggio spirituale, con sussidi pastorali e supporti video, e i fedeli della diocesi hanno seguito la celebrazione del cardinale dos Santos Marto nella Basilica della Santissima Trinit\u00e0 in streaming. Nella sua omelia, il porporato ha rimarcato che questo tempo di pandemia \u00e8 come un tempo di prova per la fede, per le sofferenze che sta provocando e perch\u00e9 non consente celebrazioni comunitarie e altre attivit\u00e0 pastorali. Tuttavia, per il vescovo di Leiria-Fatima, questa difficile circostanza \u00e8 un\u2019opportunit\u00e0 per \u201capprofondire e maturare la fede\u201d. \u201cIn questa situazione, sappiamo tutti quanto sia facile essere infettati dal virus dello scoraggiamento - ha detto il porporato -. Per combattere questo virus maligno, il Signore ci offre il vaccino della speranza, che ci d\u00e0 un\u2019energia sempre nuova per camminare e condividere la gioia del Vangelo come discepoli missionari\u201d. Per il cardinale dos Santos Marto questo tempo di prova consentir\u00e0 di essere cristiani migliori, con una fede pi\u00f9 matura e forte e con una speranza pi\u00f9 salda e fiduciosa\u201d. Il vescovo di Leiria-Fatima ha aggiunto che bisogna accogliere la Parola di Dio come \u201cfonte di luce e di speranza\u201d e che per arrivare al cuore della fede occorre passare da una conoscenza superficiale di Ges\u00f9 ad una conoscenza di prima mano, attraverso l\u2019esperienza personale. Quindi il porporato ha spiegato che per \u201centrare in comunione con Ges\u00f9, per portarlo e annunciarlo agli altri\u201d, lo si deve anzitutto incontrare e conoscere; cosa che \u00e8 possibile attraverso gli occhi della fede, nell\u2019ascolto della Parola di Dio; nei sacramenti; nella testimonianza di qualcuno; nella comunione fraterna; nel servizio verso chi soffre. Al termine della Messa, infine, il cardinale dos Santos Marto, a conclusione del pellegrinaggio virtuale, ha consacrato la diocesi di Leiria-Fatima alla Madonna. (TC)\n22 marzo - IRLANDA Lettera pastorale di Pasqua. Monsignor Monahan: \"La speranza plasmi il futuro\"\nChe tipo di Chiesa desiderano i fedeli irlandesi nel post-pandemia da Covid-19? A questa domanda vuole rispondere\n[la Lettera pastorale](https://www.catholicbishops.ie/2021/03/21/easter-letter-from-bishop-fintan-monahan-let-hope-shape-our-future/), diffusa ad un anno dall\u2019inizio dell\u2019emergenza sanitaria mondiale ed in vista della Pasqua, da Monsignor Fintan Monahan, vescovo di Killaloe. Intitolata \u201cLasciate che la speranza plasmi il nostro futuro\u201d, la missiva esorta i fedeli a non scoraggiarsi, nonostante le tante difficolt\u00e0 vissute negli ultimi dodici mesi e che ancora persistono. \u201cSiamo tutti stanchi della pandemia e tutti profondamente consapevoli della sofferenza\u201d che essa ha provocato; tuttavia, ci sono \u201ctimidi segnali\u201d di ripresa che fanno ben sperare per un ritorno graduale alla normalit\u00e0, scrive il presule. Certo, i cambiamenti portati dall\u2019emergenza sanitaria sono stati profondi e radicali: per la vita della Chiesa, in particolare, il vescovo di Killaloe fa riferimento all\u2019impossibilit\u00e0 di celebrare la Messa con concorso di popolo, in osservanza alle normative anti-contagio. Si \u00e8 trattato di un vero e proprio \u201cshock\u201d, afferma il presule, superato grazie all\u2019abitudine alla trasmissione digitale delle celebrazioni che ha permesso ai fedeli di vivere comunque la Messa \u201cnell\u2019intimit\u00e0 della loro abitazione\u201d. Un beneficio apprezzato, in particolare, dalle persone anziane, le pi\u00f9 esposte al rischio del coronavirus, anche se \u2013 sottolinea Monsignor Monahan \u2013 permane \u201cun naturale desiderio di tornare all'aspetto comunitario del culto della Chiesa\u201d. Di qui, la sottolineatura che il presule fa al fatto che \u201cla Chiesa del futuro sar\u00e0 un luogo molto diverso quando riemergeremo dalla pandemia\u201d e che \u201cci sar\u00e0 bisogno di un nuovo modo di operare\u201d. Le novit\u00e0 dovranno considerare anche il sostentamento finanziario delle parrocchie e delle diocesi, poich\u00e9 l\u2019emergenza sanitaria ha intaccato fortemente le risorse disponibili, soprattutto nelle aree rurali. \u201cLa speranza \u2013 prosegue la Lettera pastorale \u2013 sar\u00e0 quella di impegnarsi in modo strutturato per pianificare il futuro\u201d anche pensando ad \u201cesplorare nuovi approcci e modi creativi di celebrare la fede e i Sacramenti\u201d. Per questo, sar\u00e0 \u201ccruciale una leadership laica, ben formata, a livello locale, perch\u00e9 i sacerdoti diminuiscono\u201d. Monsignor Monahan ribadisce, inoltre, l\u2019importanza di \u201cun\u2019opzione missionaria\u201d sempre pi\u00f9 forte per diffondere nel mondo la gioia del Vangelo. Ma intanto, a breve termine, ci\u00f2 che urge \u00e8 il ritorno \u201cad una forma pi\u00f9 accettabile di normalit\u00e0\u201d che permetter\u00e0 di \u201criaprire le nostre chiese, ristabilire tutti gli eventi come i battesimi, le prime comunioni e le cresime che sono stati rinviati in passato\u201d. Ovviamente, sempre nel pieno rispetto delle linee-guida della salute pubblica, perch\u00e9 la Chiesa \u00e8 \u201cresponsabile e attenta\u201d in questo ambito. Conta, comunque, \u201cla gioia\u201d di un percorso difficile che, seppur lentamente, sembra avviarsi alla fine, grazie anche alla campagna di vaccinazione. Questa gioia, sottolinea il presule, deve comprendere \u201cuna giusta relazione con il mondo e l'ambiente intorno a noi, poich\u00e9 dobbiamo renderci conto che, essendo gli amministratori della Creazione, abbiamo il dovere e la responsabilit\u00e0 di prendercene cura\u201d. Soprattutto, scrive ancora Monsignor Monahan, la gioia deriva \u201cdall'interiorizzare la buona notizia della nostra fede e la grande speranza che comporta l'essere popolo della Pasqua. Per molti, questo \u00e8 stato un faro di speranza nei recenti giorni bui\u201d. \u201cAttendo con ansia una nuova alba, un nuovo futuro \u2013 conclude il vescovo di Killaloe - in cui la Chiesa del popolo di Dio sar\u00e0 libera dalla minaccia di virus dannosi e in grado di vivere pienamente la fede in Dio\u201d. (IP)\n22 marzo - ITALIA Il cardinale Bassetti apre il giubileo di Santa Maria Novella: 800 anni di presenza domenicana a Firenze\nSar\u00e0 il presidente della Cei, cardinale Gualtiero Bassetti, nel pomeriggio del 25 marzo alle 18.00, ad inaugurare ufficialmente il giubileo di Santa Maria Novella. Si tratta dei festeggiamenti che celebrano la nascita della Comunit\u00e0 Domenicana a Firenze avvenuta 800 anni fa, nell'anno stesso della morte, o nascita al cielo, di san Domenico. Alla messa seguir\u00e0 il concerto online con Semperconsort e Konzert Opera Florence sul tema \"L'arrivo dei frati in Santa Maria Novella\". Il giorno successivo invece la comunit\u00e0 religiosa organizza un incontro alle 16:30 con fr. Luciano Cinelli O.P., archivista della provincia romana di Santa Maria Novella, dedicato a \u201cIl Pane di vita nella storia della Chiesa\u201d. \u201cIl 2021 per l\u2019Ordine Domenicano \u00e8 davvero un anno di grazia\u201d, spiega fra Manuel Russo, religioso della Comunit\u00e0 di Santa Maria Novella: \u201cla bella basilica fiorentina di Santa Maria Novella \u00e8 uno dei tesori del nostro patrimonio culturale, animato dai frati domenicani che dal 1221 sono presenti fra le sue mura\u201d. Ma \u201cla storia domenicana di Firenze comincia qualche anno addietro\u201d. Nel 1219 infattu San Domenico manda da Bologna il beato Giovanni da Salerno con 12 frati, accolti prima nell\u2019antico ospedale di San Gallo e successivamente nell\u2019oratorio di San Jacopo a Ripoli. Per rispondere all\u2019esigenza apostolica di vivere e predicare il Vangelo nel cuore delle citt\u00e0, vennero ospitati nell\u2019ospedale di San Pancrazio e poi in quello di San Paolo. In questo luogo soggiorn\u00f2 anche San Domenico di passaggio da Firenze, poco prima di morire il 4 agosto 1221. Successivamente, il 20 novembre 1221, i frati si stabilirono nella chiesetta di S. Maria ad Vineas grazie all\u2019intervento del cardinale Ugolino, futuro papa Gregorio IX. \u201cLa storia di S. Maria Novella \u2013 ricorda ancora fra Manuel Russo - \u00e8 una storia che si intreccia intimamente con la storia di Firenze. Una basilica che \u00e8 un gioiello dell\u2019architettura gotica italiana, ideata proprio da due frati domenicani fiorentini, uno scrigno dei capisaldi della storia dell\u2019arte italiana Giotto, Brunelleschi, Masaccio, Leon Battista Alberti\u201d. Inoltre quella fiorentina \u00e8 \u201cuna comunit\u00e0 nella quale sono nate numerose vocazioni alla santit\u00e0, come i beati Alessio Strozzi e Giovanni Dominici o il grande vescovo S. Antonino. Una comunit\u00e0 che ancora oggi cerca di essere vicino al popolo fiorentino che trova in S. Maria Novella un luogo dove poter conoscere il volto misericordioso del Padre\u201d. Tutti gli eventi del 25 aprile, giorno in cui la Chiesa fa memoria dell\u2019Annunciazione e Firenze celebra il proprio 'capodanno', si svolgeranno nella basilica di Santa Maria Novella e saranno trasmessi online sui canali Facebook: Frati Domenicani di Santa Maria Novella, Santa Maria Novella, San Marco-Firenze e YouTube: Opera Santa Maria Novella. Il concerto non si terr\u00e0 in presenza ma soltanto online. (PO)\n22 marzo - AMERICA LATINA Al via oggi \u201cAdn Celam\u201d, servizio informativo Whatsapp dei vescovi latinoamericani\nRicevere tutte le notizie e gli aggiornamenti della Chiesa latinoamericana e dei Caraibi via Whatsapp? Si pu\u00f2. Parte oggi, infatti, un nuovo servizio del Celam (Consiglio episcopale latinoamericano) che permette di ricevere gratuitamente, tramite Whatsapp appunto, una newsletter informativa gratuita. Il sistema si chiama \u201cAdn Celam\u201d ed \u00e8 raggiungibile al seguente link:\n[https://chat.whatsapp.com/IfrYJWYKUNe6BEbacdOdgj](https://chat.whatsapp.com/IfrYJWYKUNe6BEbacdOdgj). \u201cNel contesto dell\u2019attuale processo rinnovamento e ristrutturazione del Consiglio episcopale \u2013 [spiega una nota](https://prensacelam.org/2021/03/21/recibe-por-whatsapp-las-noticias-de-la-iglesia-latinoamericana-y-caribena/) \u2013 \u2018Adn Celam\u2019 risponde alla necessit\u00e0 di consolidare e rafforzare gli impegni comunicativi della Chiesa latinoamericana e caraibica, cos\u00ec come il suo impatto sociale e pastorale nel continente\u201d. Non solo: l\u2019obiettivo \u00e8 anche quello di creare, in futuro, \u201cuna vera e propria agenzia di notizie Celam\u201d. Il logo scelto per \u201cAdn Celam\u201d \u00e8 un cerchio sui colori del bianco e del blu. Una scelta voluta, spiega ancora la nota, perch\u00e9 \u201cla forma circolare e aperta esprime il dinamismo sinodale che attraversa l'esercizio pastorale, formativo, comunicativo e di gestione della conoscenza del Celam, in dialogo con ciascuna delle 22 Conferenze episcopali dell'America Latina e dei Caraibi\u201d. Al centro del logo, campeggiano infatti delle \u201cfigure continue\u201d a mo\u2019 di freccia, simbolo delle Chiese locali del continente. Nel dettaglio, il nuovo servizio permetter\u00e0 di accedere, quotidianamente, alle principali notizie generate dal team giornalistico di Prensa Celam: Paola Calder\u00f3n (Colombia), Luis Miguel Modino (Brasile), \u00c1ngel Alberto Morillo (Venezuela) e \u00d3scar Elizalde Prada (Colombia, che serve anche come consigliere ad interim del Centro di Comunicazione del Celam). \u201cVi aspettiamo! \u2013 concludono i promotori dell\u2019iniziativa \u2013 Aiutateci a condividere questa buona notizia!\u201d che rimanda alla Buona Novella, ovvero al Vangelo. (IP)\n22 marzo - ITALIA 24 marzo, Giornata missionari martiri sul tema \u201cVite intrecciate\u201d\n\u201cVite intrecciate\u201d: questo il tema scelto da Missio Giovani per la 29.ma Giornata di preghiera e digiuno in memoria dei missionari martiri che si celebra, come ogni anno, il 24 marzo. La data scelta ha un valore speciale: quel giorno, ricorre la memoria liturgica di Sant' Oscar Arnulfo Romero, Arcivescovo metropolita di San Salvador, che il 24 marzo 1980 venne ucciso mentre celebrava la Santa Messa. \u201cIl missionario intreccia la propria vita con Cristo \u2013\n[si legge in una nota esplicativa della ricorrenza](https://www.missioitalia.it/wp-content/uploads/2020/12/Introduzione.pdf) - e da qui parte per tessere nuove fraternit\u00e0 con i popoli e le persone che incontra nel suo ministero al servizio dell\u2019annuncio del Vangelo, una scelta in nome di Cristo che pu\u00f2 portare al dono di s\u00e9 sulla Croce\u201d. Per l\u2019occasione, mercoled\u00ec prossimo, alle ore 19.00, si terr\u00e0 un webinar intitolato \u201cVite intrecciate in Etiopia\u201d in cui si traccer\u00e0 il difficile quadro della missione nel Paese africano, segnato da conflitti, povert\u00e0 e, nell\u2019ultimo anno, anche dal Covid-19. All\u2019Etiopia \u00e8 legato, inoltre, il tradizionale progetto di solidariet\u00e0 promosso insieme alla Giornata: si tratta dell\u2019allestimento di un laboratorio informatico per i giovani della Prefettura apostolica di Robe e dell\u2019attivazione di corsi di tecnologia per facilitare il loro accesso ai corsi universitari e al mondo del lavoro. Quella dei missionari martiri \u00e8 una pagina amara della vita della Chiesa: secondo gli ultimi dati raccolti dall\u2019Agenzia Fides, infatti, nel 2020, nel mondo, sono stati uccisi 20 missionari: 8 sacerdoti, 1 religioso, 3 religiose, 2 seminaristi, 6 laici. Il drammatico record, quest\u2019anno, si registra in America, dove sono stati uccisi 8 missionari. Negli ultimi 20 anni, dal 2000 al 2020, sono stati uccisi nel mondo 535 operatori pastorali, di cui 5 vescovi. \u201cIl sacrificio dei martiri - [spiega Giovanni Rocca, segretario nazionale Missio Giovani](https://www.missioitalia.it/wp-content/uploads/2020/12/Introduzione.pdf) - \u00e8 il segno tangibile che la propagazione della fede non \u00e8 una crociata, ma un abbraccio di culture, popoli e religioni, la totale disponibilit\u00e0 di s\u00e9 verso l\u2019ascolto e lo scambio reciproco, il soccorso verso chi \u00e8 nel bisogno\u201d. Ma quando in queste dinamiche \u201csubentra l\u2019odio, ecco che il martire fa la sua comparsa nella storia\u201d. Il martirio in odium fidei, infatti, \u00e8 \u201cl\u2019estrema conseguenza di una fede vera, umana e tangibile\u201d. Rocca sottolinea, inoltre, che le vite dei missionari martiri non sono segnate da \u201cimprese eroiche\u201d, bens\u00ec da \u201cgesti grondanti di speranza vissuti nella quotidianit\u00e0 ordinaria\u201d. Tutto ci\u00f2 parla, all\u2019uomo di oggi, di \u201cuna fedelt\u00e0 sempre corrisposta a Dio, ad un amore capace di sconfiggere le tenebre e di attraversare la morte\u201d. L\u2019eredita dei missionari martiri, conclude il segretario nazionale di Missio Giovani, \u00e8 \u201cl\u2019invito a riscoprire la bellezza che abita questo mondo. Ogni creatura, infatti, \u00e8 un immenso tempio di Dio sulla Terra, capace di accogliere, ascoltare e sanare le ferite. Entrarvi significa coglierne la ricchezza e farsene custodi\u201d. Da ricordare che Missio Giovani \u00e8 il settore giovanile della Fondazione Missio, nata nel 2005 come \u201corganismo pastorale costituito dalla Conferenza Episcopale Italiana al fine di sostenere e promuovere la dimensione missionaria della comunit\u00e0 ecclesiale italiana, con particolare attenzione alla missio ad gentes e alle iniziative di animazione, formazione e cooperazione tra le Chiese\u201d. (IP)\n21 marzo - PORTOGALLO Anno Famiglia Amoris Laetitia. Commissione episcopale per i Laici: \u201c\u00c8 tempo di agire\"\n\u201c\u00c8 tempo di agire\": cos\u00ec, in una nota, la Commissione per i laici e la famiglia all\u2019interno della Conferenza episcopale portoghese ha inaugurato, il 19 marzo, l\u2019Anno Famiglia Amoris Laetitia, indetto da Papa Francesco a cinque anni dalla pubblicazione dell\u2019omonima\n[Esortazione apostolica sull\u2019amore nella famiglia](http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html). \u201c\u00c8 tempo di riscoprire la bellezza del matrimonio e di dare un rinnovato impulso all\u2019attuazione del documento pontificio\u201d, [ha detto il presidente della Commissione](https://agencia.ecclesia.pt/portal/ano-amoris-laetitia-e-tempo-de-agir-afirmou-presidente-da-comissao-episcopal-laicado-e-familia/), Monsignor Joaquim Mendes, esortando anche tutte le famiglie a recitare il Rosario in casa. \u201cQuesto speciale Anno \u2013 ha aggiunto il presule \u2013 \u00e8 un\u2019occasione concreta per rafforzare la bellezza delle famiglie cristiane\u201d, cos\u00ec da avviare \u201cuna pastorale che coinvolga tutte le generazioni e tenga in considerazione anche l\u2019importanza dell\u2019evangelizzazione per quei nuclei familiari che vivono nelle periferie\u201d, sia geografiche che esistenziali, del Portogallo e del mondo. Annunciato da Papa Francesco [all\u2019Angelus del 27 dicembre 2020](http://www.vatican.va/content/francesco/it/angelus/2020/documents/papa-francesco_angelus_20201227.html), Festa dalla Santa Famiglia, l\u2019Anno Famiglia Amoris Laetitia proseguir\u00e0 fino al 26 giugno 2022, giorno conclusivo del decimo Incontro mondiale delle Famiglie, previsto a Roma. Intanto, il 19 marzo, il Pontefice ha inviato [un messaggio](http://www.vatican.va/content/francesco/it/messages/pont-messages/2021/documents/papa-francesco_20210319_messaggio-corso-istituto-gp2.html) all\u2019incontro online dal titolo \u201cIl nostro amore quotidiano\u201d, organizzato dal Dicastero per i Laici, la famiglia e la vita, assieme alla diocesi di Roma e al Pontificio Istituto Teologico Giovanni Paolo II. Nel documento, Francesco ha lanciato un vibrante appello: \u201cSosteniamo la famiglia! Difendiamola da ci\u00f2 che ne compromette la bellezza. Accostiamoci a questo mistero d\u2019amore con stupore, con discrezione e tenerezza. E impegniamoci a custodire i suoi preziosi e delicati legami: figli, genitori, nonni\u2026 C\u2019\u00e8 bisogno di questi legami per vivere e per vivere bene, per rendere l\u2019umanit\u00e0 pi\u00f9 fraterna\u201d. (IP)\n21 marzo - KENYA Nunzio Apostolico ai Comboniani: \u201cNon arrendetevi mai, siate sempre al servizio dell\u2019Africa\u201d\nIl 15 marzo di 190 anni fa, nel 1831, nasceva San Daniele Comboni, fondatore della Famiglia Comboniana e primo vescovo cattolico dell\u2019Africa Centrale. Per l\u2019occasione, l'arcivescovo Hubertus van Megen, Nunzio Apostolico in Kenya, ha tenuto una Santa Messa nella sede dei Comboniani di Nairobi, durante la quale ha incoraggiato i membri della Congregazione a non arrendersi mai nei loro ministeri apostolici, emulando sempre lo zelo missionario del loro fondatore. \u201cSan Daniele Comboni era un uomo colmo di fervore per il Regno di Dio \u2013\n[ha detto il Nunzio](http://communications.amecea.org/index.php/2021/03/19/kenya-as-they-mark-190th-birthday-of-their-founder-apostolic-nuncio-encourages-comboni-family-to-never-to-give-up/) \u2013 Per lui non si poteva tornare indietro, bisognava porsi al servizio dell\u2019Africa\u201d. Di qui, l\u2019esortazione a praticare \u201cla pazienza\u201d, anche davanti alle tante difficolt\u00e0 che la vita ci pone sulla strada. \"La famiglia Comboniana \u2013 ha spiegato van Megen - potrebbe vivere situazioni difficili, potrebbe essere rifiutata dalle autorit\u00e0 o dalla popolazione locale, il clima potrebbe essere avverso e i mezzi essere molto scarsi, ma essa non si deve mai arrendere\". Al riguardo, il Nunzio apostolico ha citato le parole dello stesso San Daniele: \"Dovremo lavorare duro, sudare, morire: ma il pensiero che si suda e si muore per amore di Ges\u00f9 Cristo e per la salvezza delle anime pi\u00f9 abbandonate del mondo, \u00e8 troppo dolce per noi per desistere da questa grande impresa\". Nonostante tutte le resistenze, i fallimenti e i disastri che ha incontrato, il rappresentante del Papa ha osservato che San Comboni ha vissuto la sua vita fedele alle parole dell'apostolo San Paolo: \"Dimenticando ci\u00f2 che \u00e8 indietro e proteso verso ci\u00f2 che \u00e8 avanti, corro verso la meta per ottenere il premio della chiamata celeste di Dio in Cristo Ges\u00f9\". Oggi, la Famiglia Comboniana comprende i Missionari Comboniani del Sacro Cuore di Ges\u00f9, le Suore Missionarie Comboniane, l'Istituto Secolare Comboniano e i Missionari Laici Comboniani. Secondo i dati della Congregazione, risalenti al 2017, in Kenya i comboniani sono meno di 60 in 17 comunit\u00e0 e prestano servizio nelle diocesi di Nairobi, Ngong, Marsabit, Lodwar e Kitale. Importante l\u2019impegno del New People Media Centre nel campo della comunicazione sociale, con la pubblicazione della rivista \u201cNew People\u201d per l\u2019Africa di lingua inglese e per la produzione di programmi radiofonici. (IP)\n21 marzo - ARGENTINA Arcivescovo di Mercedes-Luj\u00e1n ai docenti: \"Educare \u00e8 sempre un atto di speranza\"\n\u201cEducare \u00e8 sempre un atto di speranza\u201d: lo ha ricordato agli insegnanti Monsignor Jorge Eduardo Scheinig, Arcivescovo di Mercedes-Luj\u00e1n, in Argentina, in occasione del\n[secondo incontro della Comunit\u00e0 educativa cattolica](https://aica.org/noticia-mons-scheinig-a-docentes-educar-es-siempre-un-acto-de-esperanza), svoltosi in modalit\u00e0 virtuale, sulla piattaforma Zoom, mercoled\u00ec 17 marzo. \u201cQuesto momento storico \u2013 ha detto il presule, riferendosi al difficile contesto provocato dalla pandemia da Covid-19 \u2013 richiede la massima creativit\u00e0 per lavorare in favore di un essere umano pi\u00f9 fraterno\u201d. Ringraziando, quindi, tutti i docenti per l\u2019impegno e le sfide affrontate nel corso dell\u2019ultimo anno, l\u2019Arcivescovo li ha anche messi in guardia dal \u201ccambiamento culturale e antropologico\u201d che sta avvenendo in epoca contemporanea, per di pi\u00f9 \u201cin modo molto veloce\u201d. Tutto ci\u00f2 che prima era inteso come \u201cun punto di riferimento\u201d della realt\u00e0 educativa, infatti, ora \u201csta mutando molto rapidamente e questo costringe ad un continuo \u2018ricalcolo\u2019 nei percorsi formativi\u201d. Basti pensare al passaggio dalla lezione in presenza e in aula a quella a virtuale da casa per capire come le cose siano cambiate. Ci sono per\u00f2, alcune certezze che sono rimaste uguali, ha aggiunto Monsignor Scheinig: la prima \u00e8 che \u201cl\u2019educazione \u00e8 essenziale\u201d; la seconda \u00e8 che \u201ceducare ha sempre un impatto sulla trasformazione culturale, al di l\u00e0 delle forme pedagogiche, didattiche e metodologiche che vengono utilizzate\u201d. E proprio perch\u00e9 l\u2019istruzione cambia il contesto della cultura, \u201cnon si pu\u00f2 restare a guardare, come meri spettatori \u2013 ha evidenziato il presule \u2013 bens\u00ec occorre essere protagonisti, affinch\u00e9 ciascuno dia il suo contributo a questo cambiamento\u201d. Infine, l\u2019Arcivescovo di Mercedes-Luj\u00e1n ha rassicurato tutti gli insegnanti: \u201cLa Chiesa vi sostiene, prega per voi e vi benedice \u2013 ha detto \u2013 Ci mettiamo al vostro servizio e auspichiamo che facciate dell\u2019educazione, che \u00e8 la vostra vocazione, un strumento di piena realizzazione\u201d. (IP)\n21 marzo - BRASILE Violenze contro migranti Roraima: la denuncia di 121 organizzazioni sociali ed ecclesiali\nMercoled\u00ec 17 marzo a Pacaraima, al confine tra Brasile e Venezuela, le forze di polizia sono entrate, senza uno specifico mandato, nella \u201cCasa San Jos\u00e9\u201d, un centro di accoglienza per i migranti, gestito dalla Suore di San Giuseppe e dalla Pastorale per i Migranti della diocesi di Roraima. I poliziotti hanno cacciato via 70 persone, tra cui 21 donne, comprese quelle in stato di gravidanza, e 40 bambini. I responsabili della struttura sono stati costretti a recarsi presso la Stazione di polizia locale e gli apparecchi telefonici della Casa sono stati sequestrati. La vicenda ha indotto 121 organizzazioni sociali ed ecclesiali a diramare\n[una nota pubblica](https://prensacelam.org/2021/03/19/nota-publica-denuncia-violencia-policial-contra-migrantes-venezolanos-y-trabajadores-humanitarios-en-pacaraima-brasil/) per chiedere giustizia, tutela della dignit\u00e0 e la fine di simili violenze. Si \u00e8 trattato, infatti, di \u201cgravissime violazioni dei diritti della popolazione migrante e degli operatori umanitari\u201d. Ci\u00f2 che fa la Casa San Jos\u00e9 \u201cnon \u00e8 un crimine \u2013 ribadisce la nota \u2013 ma un atto di umanit\u00e0\u201d e lo fa perch\u00e9 \u201ci poteri pubblici non agiscono o agiscono in modo precario e limitato\u201d. Inoltre, i migranti sono stati minacciati di espulsione, in violazione alle leggi internazionali, e ci\u00f2 provoca \u201cgrande timore tra la popolazione immigrata e rifugiata che, essendo terrorizzata, finisce per non chiedere pi\u00f9 assistenza ai Centri di servizi sociali\u201d. Denunciando, quindi, \u201ccon indignazione i ripetuti attacchi perpetrati dalle forze di sicurezza a Roraima contro gli immigrati\u201d, i firmatari della nota ricordano che \u201cmigrare non \u00e8 illegale, ma \u00e8 un diritto umano universale\u201d. Cos\u00ec come \u201cnon \u00e8 illegale neppure l\u2019assistenza sociale e umanitaria fornita ai migranti in situazione irregolare da parte di enti della societ\u00e0 civile\u201d, il che dovrebbe portare al \u201crispetto delle organizzazioni umanitari e dei loro operatori\u201d. Quanto alle motivazioni sanitarie anti-Covid addotte per giustificare l\u2019intervento delle forze dell\u2019ordine, i 121 firmatari affermano che l\u2019espulsione e il rimpatrio immediato dei migranti, senza alcun diritto alla difesa e senza regolare processo, sono \u201cincostituzionali e illegali e non rispettano i Trattati e gli impegni internazionali firmati e ratificati dal Brasile\u201d. Inoltre, si sottolinea che il governo federale ha aperto le frontiere \u201cin modo selettivo, favorendo il turismo e gli interessi economici, invece di accogliere le persone che necessitano di emigrare in cerca di protezione internazionale, perch\u00e9 vittime di una crisi umanitaria o di persecuzioni\u201d. Per questo, la nota pubblica chiede alle forze di sicurezza di non cercare di \u201cidentificare, fermare, cacciare o impedire l\u2019accesso ai servizi sociali ai migranti irregolari\u201d, di non favorire \u201cespulsioni collettive ed immediate senza la garanzia di un regolare processo\u201d e, infine, di \u201cnon minacciare o penalizzare l\u2019operato legittimo degli operatori umanitari che assistono i migranti\u201d. A firmare la nota sono, tra gli altri, diverse Caritas diocesane, la Commissione brasiliana Giustizia e pace, il settore Giovani della Repam (Rete ecclesiale panamazzonica), la Conferenza dei religiosi del Brasile, il Consiglio indigenista missionario, la Pastorale carceraria nazionale, il Servizio dei gesuiti per i migranti e la Rete Clamor del Brasile. (IP)\n21 marzo - GERMANIA Anno Famiglia Amoris Laetitia. Arcivescovo di Berlino: tutela famiglia sia priorit\u00e0 della politica\nLe famiglie meritano che i politici le mettano in cima alla lista delle priorit\u00e0\u201d, perch\u00e9 \u201csenza famiglie stabili, la nostra societ\u00e0 non funziona\u201d:\n[lo ha detto Monsignor Heiner Koch](https://www.dbk.de/presse/aktuelles/meldung/erzbischof-koch-eroeffnet-jahr-der-familie), Arcivescovo metropolita di Berlino e presidente della Commissione per il matrimonio e la famiglia all\u2019interno della Conferenza episcopale tedesca (Dbk). Inaugurando, il 19 marzo, l\u2019Anno Famiglia Amoris Laetitia, indetto da Papa Francesco a cinque anni dalla pubblicazione dell\u2019omonima [Esortazione apostolica sull\u2019amore nella famiglia](http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html), il presule si \u00e8 soffermato su quanto la pandemia da Covid-19, iniziata un anno fa, abbia \u201ccambiato radicalmente la vita familiare\u201d. \u201cMentre alcuni sono riusciti ad affrontare la situazione provocata dall\u2019emergenza sanitaria \u2013 ha spiegato \u2013 tanti altri hanno gi\u00e0 oltrepassato il limite delle loro capacit\u00e0 di resistenza. Perch\u00e9, in generale, per le famiglie gli oneri sono divenuti molto alti e questo \u00e8 vero soprattutto per coloro che vivono sfide particolarmente difficili, come i genitori single\u201d. Inoltre, la didattica a distanza, dovuta alla chiusura delle scuole per evitare i contagi del coronavirus, ha comportato la difficolt\u00e0 di \u201cconciliare famiglia e lavoro\u201d: un ostacolo \u2013 ha sottolineato Monsignor Koch \u2013 gi\u00e0 complicato da affrontare \u201cin una vita quotidiana normale, senza pandemia\u201d. Ma in tempo di emergenza sanitaria, \u201ccon la chiusura degli istituti scolastici e senza il supporto degli insegnanti e dei nonni, le famiglie hanno raggiunto il massimo livello di stress\u201d. I genitori, infatti, devono anche essere contemporaneamente \u201clavoratori da remoto e insegnanti domestici per i figli\u201d. Notevoli, inoltre, le difficolt\u00e0 economiche: \u201cA causa delle limitate opportunit\u00e0 lavorative o della perdita del lavoro \u2013 ha detto il presule \u2013 i nuclei familiari si sentono \u2018strozzati\u2019 dalla mancanza di un sostentamento finanziario, solo parzialmente alleviato dai contributi statali\u201d. Per di pi\u00f9, molti anziani, rimasti isolati nel rispetto delle normative anti-contagio, \u201cpatiscono la solitudine e la mancanza di contatto con i loro cari\u201d. Ci sono poi, ha ricordato ancora l\u2019Arcivescovo di Berlino, le tante famiglie \u201cche sono in lutto perch\u00e9 hanno perso un parente al quale non sono riuscite neanche a dire addio a causa delle misure restrittive anti-Covid\u201d. Gravi conseguenze si riscontrano anche sui bambini: la lunga chiusura di asili e scuole, infatti, ha influito e influisce \u201csulla salute mentale, lo sviluppo sociale ed il percorso educativo\u201d di tutti i minori. Soprattutto, quelli che vivono in condizioni particolarmente disagiate e che non hanno, quindi, alcun supporto per la didattica a distanza, \u201csono doppiamente svantaggiati\u201d, ha ribadito il presule, esortando \u201cla societ\u00e0 ad occuparsi in modo speciale di questi minori e delle loro famiglie\u201d. \u201cLa crisi attuale \u2013 ha aggiunto \u2013 mette in evidenza gli importanti servizi che i genitori e i nuclei familiari forniscono a livello sociale. La cura, l\u2019educazione e l\u2019istruzione dei bambini, cos\u00ec come l\u2019assistenza agli anziani, sono troppo spesso poco riconosciuti, perch\u00e9 solo un impiego remunerato viene considerato un lavoro\u201d. In tempo di pandemia, invece, le famiglie \u201channo continuato a portare avanti il loro lavoro di assistenza agli altri, assumendosi anche ulteriori compiti che non potevano pi\u00f9 essere espletati dalla societ\u00e0\u201d. Per questo, l\u2019Arcivescovo di Berlino ha invocato la massima attenzione e considerazione da parte delle istituzioni nei confronti delle famiglie. \u201cGli esperti della famiglia devono essere coinvolti nelle decisioni politiche riguardanti la pandemia - ha concluso - per evidenziare i problemi e i bisogni pi\u00f9 urgenti e discutere e sviluppare soluzioni con persone preparate in tutte le discipline pertinenti\". Annunciato da Papa Francesco [all\u2019Angelus del 27 dicembre 2020](http://www.vatican.va/content/francesco/it/angelus/2020/documents/papa-francesco_angelus_20201227.html), Festa dalla Santa Famiglia, l\u2019Anno Famiglia Amoris Laetitia proseguir\u00e0 fino al 26 giugno 2022, giorno conclusivo del decimo Incontro mondiale delle Famiglie, previsto a Roma. (IP)\n21 marzo - PORTOGALLO Diocesi ricevono replica del logo per preparare Gmg di Lisbona 2023\nVentuno repliche benedette del logo della Giornata mondiale della giovent\u00f9 (Gmg), in programma a Lisbona, in Portogallo nel 2023, sono state inviate ai Comitati diocesani organizzatori dell\u2019evento. L\u2019iniziativa vuole incoraggiare, cos\u00ec, il cammino di preparazione della Gmg, nonostante le attuali difficolt\u00e0 logistiche e sanitarie provocate dalla pandemia da Covid-19. Prevista inizialmente nel 2022, infatti, a tre anni dalla precedente edizione svoltasi a Panama, la Gmg di Lisbona \u00e8 stata posticipata di un anno proprio nel rispetto delle normative anti-contagio. L\u2019invio delle copie benedette del logo \u2013\n[informa l\u2019agenzia Ecclesia](https://agencia.ecclesia.pt/portal/jmj-lisboa-2023-dioceses-recebem-replicas-benzidas-para-preparar-caminho-rumo-a-jornada-c-video/) \u2013 sostituisce, per il momento, il pellegrinaggio della storica Croce della Gmg e dell\u2019icona mariana della \u201cSalus populi romani\u201d che tradizionalmente si tiene nel Paese ospitante l\u2019evento, durante i mesi che precedono l\u2019incontro mondiale dei giovani. Attualmente, quindi, il pellegrinaggio dei simboli della Gmg \u00e8 stato rinviato a data da destinarsi, ma la Croce e l\u2019icona mariana sono comunque giunti a Lisbona gi\u00e0 alla fine di gennaio e sono custoditi nella Cattedrale cittadina. \u201cQuesti simboli \u2013 ha detto il Cardinale Patriarca di Lisbona, Manuel Clemente \u2013 ci ricordano che tutto porta a Ges\u00f9: la Croce, con il suo braccio verticale ci spinge verso l\u2019Alto e con quello orizzontale ci abbraccia in Cristo e nello Spirito; l\u2019icona, invece, ci ricorda che Maria \u2018and\u00f2 in fretta\u2019 in aiuto della cugina Elisabetta e ci invita, quindi, alla carit\u00e0\u201d. Incentrata proprio sul tema \u201cMaria si alz\u00f2 e and\u00f2 in fretta\u201d (Lc, 1,39), la Gmg 2023 ha visto gi\u00e0 la presentazione, avvenuta ad ottobre 2020, del suo logo: dominato dal disegno di una Croce attraversata da una strada che simboleggia lo Spirito Santo, il logo vuole essere un invito ai giovani a non rimanere fermi, ma ad essere i protagonisti della costruzione di un mondo pi\u00f9 giusto e fraterno. I colori (verde, rosso e giallo) evocano la bandiera portoghese. Nel logo campeggiano anche il profilo della Vergine Maria e una coroncina del Rosario: la prima \u00e8 raffigurata nella giovinezza dei suoi anni, caratteristica di chi non \u00e8 ancora madre, ma che porta la luce del mondo dentro di s\u00e9, mentre il Rosario celebra la spiritualit\u00e0 del popolo portoghese nella sua devozione a Nostra Signora di Fatima. Autrice del logo \u00e8 Beatriz Roque Antunez, una giovane designer portoghese di 24 anni. Da ricordare che la Croce della Gmg fu consegnata ai giovani da San Giovanni Paolo II nel 1984; nel 2003 poi fu lo stesso Pontefice ad assegnare ai ragazzi una copia della \u201cSalus populi Romani\u201d. L\u2019originale di questa icona \u00e8 custodito nella Basilica pontificia di Santa Maria Maggiore, a Roma, ed \u00e8 particolarmente cara a Papa Francesco: davanti ad essa, infatti, il Pontefice \u00e8 solito raccogliersi in preghiera, soprattutto prima e dopo ogni viaggio apostolico internazionale. (IP)\n20 marzo - GIAPPONE Presidente vescovi: in tempo di pandemia, l\u2019invito del Papa \u00e8 a sostenere la famiglia\nUno speciale Anno dedicato a San Giuseppe, in corso fino all\u20198 dicembre, nel 150.mo anniversario della sua proclamazione a Patrono della Chiesa Universale; un altro Anno incentrato sulla Famiglia Amoris Laetitia, da celebrarsi fino a giugno 2022, nel quinto anniversario della pubblicazione dell\u2019omonima Esortazione apostolica post-sinodale, e l\u2019indizione di una Giornata mondiale dei nonni e degli anziani da festeggiarsi nella quarta domenica di luglio: sono queste le tre decisioni con cui Papa Francesco \u201cchiama tutti noi, ad un anno dall\u2019inizio della pandemia da Covid-19, a pensare e ad avere cura soprattutto della famiglia\u201d. Lo afferma,\n[in una nota](https://www.cbcj.catholic.jp/2021/03/12/22292/), il presidente dalla Conferenza episcopale giapponese (Cbcj), l\u2019Arcivescovo di Nagasaki Joseph Mitsuaki Takami. Al contempo, il presule sottolinea che, poich\u00e9 siamo \u201ctutti fratelli\u201d, la famiglia non va intesa \u201csolo come un legame di sangue\u201d, bens\u00ec deve includere \u201ctutte le comunit\u00e0, le regioni, le nazioni. Insomma: il mondo intero\u201d, come una vera famiglia umana. Un modello di riferimento per questo atteggiamento da assumere, continua il presidente della Cbcj, \u00e8 proprio San Giuseppe le cui virt\u00f9 \u2013 elencate da Papa Francesco nella Lettera apostolica \u201cPatris corde\u2013Con cuore di padre\u201d \u2013 sono da tenere presenti e da imitare soprattutto ora, in tempo di pandemia. Nel documento, infatti, il Pontefice definisce lo Sposo di Maria come \u201cpadre nella tenerezza, nell\u2019obbedienza e nell\u2019accoglienza; padre dal coraggio creativo, lavoratore, sempre nell\u2019ombra\u201d. Tratti che \u2013 scrive ancora Monsignor Takami \u2013 si applicano \u201ca tutti noi, non solo ai padri\u201d. Ricordando, infine, la devozione di lunga data che la Chiesa ha avuto ed ha nei confronti del padre putativo di Ges\u00f9, nonch\u00e9 \u201cSanto protettore della vita\u201d, l\u2019Arcivescovo di Nagasaki esorta i fedeli ad invocare la sua intercessione affinch\u00e9 \u201cquesta piaga della pandemia finisca il pi\u00f9 presto possibile\u201d. (IP)\n20 marzo - SUD SUDAN Incendi nello Stato di Equatoria. Vescovo di Tombura-Yambio lancia appello alla solidariet\u00e0\nSono numerosi gli incendi e i roghi che, da tempo, stanno devastando il territorio dell\u2019Equatoria occidentale, in Sud Sudan. A provocare le fiamme, la stagione secca del mese marzo. Finora, si sono registrate vittime, feriti e danni strutturali alle abitazioni e all\u2019ambiente: nella sola contea di Maridi, ad esempio, si contano 11 villaggi distrutti, almeno cento case bruciate e pi\u00f9 di 3.500 persone sfollate. Di fronte a tale devastazione, il vescovo di Tombura-Yambio, Monsignor Edward Hiiboro Kussala, ha lanciato un appello alla solidariet\u00e0: \u201cEsprimo le mie condoglianze e la mia vicinanza alle persone colpite dagli incendi che hanno causato tanto lutto e dolore all\u2019interno della comunit\u00e0 \u2013\n[ha scritto in una nota pubblicata il 16 marzo](http://communications.amecea.org/index.php/2021/03/19/south-sudan-bishop-of-tombura-yambio-diocese-appeals-for-solidarity-with-people-affected-by-wildfire-in-western-equatoria-state/) \u2013 Quanto accaduto \u00e8 un disastro\u201d, perch\u00e9 si aggiunge, in forma pi\u00f9 grave, ad episodi simili avvenuti gi\u00e0 in passato. Di qui, l\u2019appello a tutte le parti in causa affinch\u00e9 l\u2019emergenza venga gestita con \u201cintelligenza, attenzione e nel modo giusto\u201d, in modo tale che \u201ctutti possano sentirsi responsabili quando si verificano calamit\u00e0 del genere\u201d. Consapevole, inoltre, del fatto che la stagione secca \u00e8 ancora in corso e che le fiamme possono divampare in qualsiasi momento, il vescovo di Tombura-Yambio aggiunge: \u201cPrendiamo le precauzioni necessarie per prevenire qualsiasi possibile causa di ulteriori roghi nelle foreste e nelle piantagioni\u201d. L\u2019invito a ciascun \u00e8 alla responsabilit\u00e0, a non accendere o lasciare fal\u00f2 incustoditi, anche nell\u2019ottica di salvaguardare l\u2019ambiente. \u201cNoi siamo amministratori del Creato \u2013 sottolinea il presule \u2013 Farlo bruciare non \u00e8 giusto e pu\u00f2 provocare danni che ricadono su tutti noi\u201d. Distruggere l\u2019ambiente, spiega il vescovo sud sudanese, \u00e8 pericoloso \u201cnon solo per gli individui che ne istigano la demolizione, ma anche per l\u2019intera comunit\u00e0 che dipende da quel particolare habitat\u201d. Per questo, \u00e8 necessario \u201ceducare noi stessi per cambiare quella mentalit\u00e0 secondo la quale l\u2019ambiente si pu\u00f2 distruggere a piacimento, bruciando le foreste\u201d. Dal vescovo di Hiiboro arriva anche l\u2019esortazione, ai leader politici e della societ\u00e0 civile, a \u201clanciare una campagna contro gli incendi selvaggi che divampano per negligenza ed incuria\u201d. Un invito quanto mai urgente soprattutto in Quaresima, conclude il presule, tempo durante il quale \u201csi pu\u00f2 cogliere l\u2019opportunit\u00e0 per imparare a cambiare le nostre abitudini e ad agire per il benessere e la sicurezza di tutti\u201d. (IP)\n20 marzo - ITALIA La Cei pubblica \u201cIte ad Ioseph\u201d, un sussidio per accompagnare la preghiera delle comunit\u00e0 ecclesiali nell\u2019anno dedicato a San Giuseppe\nL\u2019Ufficio Liturgico Nazionale della Conferenza episcopale italiana, ha pubblicato ieri, el giorno in cui la Chiesa ha celebra San Giuseppe, nell\u2019anno speciale a lui dedicato da Papa Francesco,\n[\u201cIte ad Ioseph\u201d, un sussidio liturgico-pastorale](https://www.chiesacattolica.it/wp-content/uploads/sites/31/2021/03/19/Sussidio-di-preghiere-per-san-Giuseppe.pdf) per accompagnare la preghiera delle comunit\u00e0 ecclesiali. La pubblicazione raccoglie le parole dei Pontefici e preghiere e propone schemi per le celebrazioni. \u201cNelle diverse Chiese che sono in Italia non mancher\u00e0 il costante e significativo richiamo alla dimensione della carit\u00e0, evidenziando la particolare concessione dell\u2019Indulgenza a coloro i quali, sull\u2019esempio di San Giuseppe, compiranno un\u2019opera di misericordia corporale o spirituale\u201d, sottolinea nella presentazione il segretario generale della Cei, monsignor Stefano Russo. In questo anno, aggiunge monsignor Russo, \u201csaranno valorizzati i santuari o le chiese parrocchiali intitolate a San Giuseppe, come punti di riferimento per la preghiera comunitaria e personale e per la celebrazione del sacramento della riconciliazione\u201d. Il segretario generale della Cei conclude la presentazione del sussidio precisando che sar\u00e0 ogni diocesi ad indicare i tempi e i modi pi\u00f9 opportuni per venerare San Giuseppe e invocare la sua protezione sulla Chiesa, sulle famiglie e sull\u2019intero popolo di Dio. (TC)\n20 marzo - ITALIA I vescovi siciliani scrivono una lettera alle famiglie per invitarle ad aprirsi a chi \u00e8 nel bisogno\nIn una lettera indirizzata alle famiglie, nell\u2019anno a loro dedicato e iniziato ieri, nel giorno in cui la Chiesa ha celebrato San Giuseppe, per volont\u00e0 di Papa Francesco a 5 anni dalla pubblicazione dell\u2019esortazione apostolica post sinodale Amoris Laetitia, i vescovi siciliani invitano a \u201cmettere insieme e condividere\u201d, ossia ad aprirsi a chi \u00e8 nel bisogno. \u201c\u00c8 la caratteristica della famiglia soggetto dell\u2019azione pastorale, famiglia che sostiene tutto l\u2019edificio della Chiesa - scrivono i presuli -, in essa, in questo tempo travagliato della pandemia, abbiamo riscoperto la gioia e la responsabilit\u00e0 della preghiera domestica e della trasmissione della fede, e la necessit\u00e0 della solidariet\u00e0 con i vicini e gli anziani, i disabili e i migranti. Il vero antidoto alla solitudine - aggiungono i presuli - siete voi, famiglie illuminate dalla speranza e dalla carit\u00e0 cristiana\u201d. Prendendo spunto dalla devozione a San Giuseppe, vissuta dai siciliani \u201ccome una manifestazione della famiglia che si apre a chi \u00e8 nel bisogno\u201d, con \u201cle tavolate, ricche di primizie, di dolci, di piatti tradizionali da offrire a chi \u00e8 nel bisogno, la minestra cucinata da molti e consumata nella condivisione, il pane, prodotto con il grano e la farina donati dalle famiglie, distribuito ai poveri\u201d, i vescovi evidenziano che \u201ctutta la tradizione siciliana legata alla festa di San Giuseppe parla di condivisione e di fraternit\u00e0. Ma in questo tempo di pandemia i vescovi richiamano alle necessit\u00e0 quotidiane: il pane, il lavoro, il perdono, il coraggio, l\u2019amore. \u201cIn questo anno che si apre - proseguono i presuli - le famiglie siciliane di una volta, quelle abituate alla povert\u00e0, ci ricordano che \u00e8 possibile aprirsi a chi \u00e8 nel bisogno, certi che la Provvidenza di Dio ci sar\u00e0 sempre\u201d. Da qui la preghiera dell\u2019episcopato: \u201cCome vescovi di Sicilia chiediamo i doni che il Padre celeste non mancher\u00e0 di concederci. Gli chiediamo: \u2018dacci oggi il nostro amore quotidiano\u2019. Lo chiediamo per e con tutte le famiglie di Sicilia e del mondo, invocando con Papa Francesco l\u2019intercessione paterna di san Giuseppe, patrono della Chiesa universale\u201d. Infine i vescovi, esprimendo la volont\u00e0 di accogliere tutte le famiglie della Sicilia auspicano di camminare insieme nella fraternit\u00e0, di sostenersi reciprocamente e di imparare la disponibilit\u00e0 e la condivisione verso i fratelli pi\u00f9 fragili e pi\u00f9 bisognosi. (TC)\n20 marzo - ETIOPIA Delegazione vescovi cattolici visita sfollati a Bahir Dar-Dessie\nMostrare solidariet\u00e0, incoraggiare e fornire sostegno alle persone sfollate, perch\u00e9 in fuga dai conflitti ricorrenti nella regione: questo lo scopo della visita che una delegazione di vescovi cattolici dell\u2019Etiopia ha compiuto, in questi giorni, nell\u2019Eparchia di Bahir Dar-Dessie. A guidare i presuli \u00e8 stato il Vicario apostolico di Hosanna, Monsignor Seyoum Fransua Noel, che ha accompagnato il Nunzio apostolico nel Paese, Monsignor Antoine Camilleri; il segretario generale della Conferenza episcopale cattolica etiope, padre Teshome Fikre, ed alcuni rappresentanti della Conferenza dei Superiori maggiori, dell\u2019Associazione dei sacerdoti e del Consiglio nazionale dei laici cattolici. \u201cDurante la visita \u2013\n[informa una nota dell\u2019Amecea](http://communications.amecea.org/index.php/2021/03/19/ethiopia-a-delegation-from-the-catholic-bishops-conference-of-ethiopia-visits-the-internally-displaced-in-the-eparchy-of-bahir-dar-dessie/) (Associazione dei membri delle conferenze episcopali dell'Africa orientale) \u2013 i delegati hanno ascoltati le testimonianze degli sfollati e le sfide a cui li hanno costretti i conflitti\u201d. Nell\u2019Eparchia, in particolare, hanno trovato rifugio le persone sfuggite al massacro di Metekel, avvenuto tra il dicembre 2020 e il gennaio 2021, a Bikuji kebele, regione di Benishangul-Gumuz. Oltre cento i morti e molte le devastazioni provocate da numerosi uomini armati. Durante la visita della delegazione episcopale, continua la nota, ampio spazio \u00e8 stato dedicato anche al dialogo dei vescovi con il clero e i consacrati locali, nonch\u00e9 con alcuni rappresentanti dell\u2019amministrazione del governo e di varie agenzie umanitarie operanti nella zona. \u201cLa Chiesa \u2013 ha detto Monsignor Noel \u2013 continuer\u00e0 sempre a sostenere le persone vittime dei conflitti e a lavorare per aiutare gli sfollati\u201d. Dal canto loro, i funzionari governativi presenti hanno ringraziato i vescovi cattolici per il loro contributo e la loro vicinanza. Da ricordare l\u2019Eparchia di Bahir Dar-Dessie \u00e8 stata eretta da Papa Francesco [il 19 gennaio 2015], con territorio dismembrato dall\u2019Arcieparchia Metropolitana di Addis Abeba. L\u2019organismo comprende tredici zone amministrative degli Stati regionali di Benishangul, Amhara e Afar con una superficie di circa 221.776,23 kmq ed una popolazione totale di oltre 16 milioni abitanti, di cui pi\u00f9 di 17mila cattolici e oltre 3mila catecumeni. L\u2019Eparchia \u00e8 guidata da Monsignor Lisane-Christos Matheos Semahun. (IP)\n20 marzo - LA RIUNIONE Uno schema di adorazione eucaristica per le famiglie nell\u2019anno a loro dedicato\nNella diocesi della Riunione, la Commissione Diocesana per la Pastorale Familiare propone un tempo di adorazione eucaristica per e con le famiglie. Dopo il via, ieri, all\u2019Anno della Famiglia Amoris Laetitia, voluto da Papa Francesco nel quinto anniversario della pubblicazione dell\u2019Esortazione apostolica sull\u2019amore familiare e con il quale si vogliono coinvolgere tutte le famiglie del mondo in iniziative spirituali e pastorali, nelle parrocchie, nei movimenti ecclesiali e nelle associazioni familiari, il portale della Chiesa riunionese ha reso disponibile uno\n[schema](http://www.eglisealareunion.org/IMG/pdf/anne_e_de_la_famille_adoration_mars_2021_.pdf) per scoprire o riscoprire l\u2019importanza e la potenza della preghiera in famiglia. L\u2019esperienza della pandemia, evidenzia la Commissione Diocesana per la Pastorale Familiare ha mostrato il ruolo centrale della famiglia come \u201cChiesa domestica\u201d e l\u2019importanza dei legami comunitari tra famiglie, che fanno della Chiesa una \u201cfamiglia di famiglie\u201d (AL 87). Da qui l\u2019idea di una proposta di preghiera. \u201cQuesto tempo di adorazione sar\u00e0 vissuto, in via prioritaria, nelle nostre chiese, una volta al mese, durante quest'anno dedicato alla famiglia, per approfondire la gioia dell'amore \u2013 spiega la Commissione Diocesana per la Pastorale Familiare -. Ma, per motivi di salute, possiamo adattare questo tempo di adorazione come tempo di preghiera a casa, con la maggior parte dei membri della nostra famiglia, mantenendo lo stesso clima, pur senza l\u2019esposizione del Santissimo Sacramento\u201d. (TC)\n20 marzo - AUSTRALIA Ddl eutanasia. Vescovo di Adelaide: aiutare qualcuno ad uccidersi non \u00e8 farlo morire con dignit\u00e0\nNon c\u2019\u00e8 alcuna dignit\u00e0 nel permettere o nell\u2019aiutare qualcuno ad uccidersi: lo scrive chiaramente Monsignor Patrick O'Regan, Arcivescovo di Adelaide, nell\u2019Australia del Sud,\n[in una lunga lettera ai fedeli](https://adelaide.catholic.org.au/__files/f/47824/20210317%20001%20L%20POR%20Euthanasia%20bill.pdf). Nello specifico, il presule controbatte ai sostenitori del \u201cVoluntary Assisted Dying Bill\u201d, ovvero il disegno di legge sulla legalizzazione del suicidio assistito, attualmente in discussione presso il Parlamento. I fautori della proposta normativa, infatti, ne spiegano la finalit\u00e0 come \u201cil morire con dignit\u00e0\u201d, ma Monsignor O\u2019Regan afferma il contrario. Certo \u2013 spiega \u2013 \u201cnessuno vuole vedere le persone soffrire inutilmente soprattutto se sono in fin di vita\u201d, ma morire con dignit\u00e0 non significa ricorrere a pratiche eutanasiche, bens\u00ec \u201ca cure palliative di alta qualit\u00e0 e ben finanziate\u201d. Il suicidio assistito, invece, \u201cmina il principio fondamentale che tutti gli esseri umani hanno pari valore, sancendo cos\u00ec legalmente che alcune vite non sono degne di essere vissute\u201d e che, quindi, \u201cpossono essere direttamente e volutamente eliminate con l\u2019aiuto e il supporto dello Stato\u201d. Non solo: l\u2019Arcivescovo di Adelaide sottolinea che, nel caso in cui il Ddl venisse approvato, tutte le persone vulnerabili, come gli anziani, \u201ccorrerebbero il rischio di subire coercizioni e abusi\u201d. E a chi fa l\u2019esempio di persone lasciate sole e abbandonate nella sofferenza che tentano il suicidio, il presule risponde: \u201cSentirsi soli, indipendentemente dal proprio stato fisico o mentale, non \u00e8 certo una giustificazione per dare a qualcuno gli strumenti per suicidarsi\u201d. Anzi: legalizzare tale pratica implica che \u201cil rispetto per la vita di una persona non \u00e8 pi\u00f9 scontato, ma dipende dal fatto che si abbia la volont\u00e0 o meno di tutelarla\u201d. Al contempo, Monsignor O\u2019Regan evidenzia che \u201cil senso di colpa di essere un peso per gli altri, la perdita di controllo sulla nostra vita e la potenziale umiliazione che pu\u00f2 derivare dal dover dipendere dagli altri per i nostri bisogni fondamentali\u201d rappresenta \u201cun timore\u201d condiviso da tutti. Ma se la legge ci desse ragione su questo, allora il timore e la paura sarebbero ancora pi\u00f9 grandi. Al contrario, spiega il presule, l\u2019uomo \u201cfiorisce come essere umano proprio quando si prende cura degli altri e permette agli altri di curarlo\u201d, perch\u00e9 \u201cl\u2019umanit\u00e0 \u00e8 al suo meglio quando le persone sono coinvolte in relazioni di amore, preoccupazione e considerazione reciproche, con gli esseri umani che a volte sono donatori e a volte destinatari di tali cure\u201d. E si tratta di relazioni che \u201cla legge dovrebbe favorire, non indebolire\u201d. Con fermezza, dunque, l\u2019Arcivescovo australiano ribadisce che la Chiesa si oppone alla \u201clegalizzazione di qualsiasi azione diretta specificamente intesa a provocare la morte di una persona\u201d, inclusa \u201cla fornitura o la somministrazioni di farmaci letali a tale scopo\u201d. Al contrario, la Chiesa non si oppone al rifiuto dell\u2019accanimento terapeutico, n\u00e9 alla somministrazione \u201cintenzionale e appropriata\u201d di farmaci per alleviare \u201ci sintomi del dolore e della sofferenza\u201d. Queste sono \u201cpratiche legittime\u201d ma che, purtroppo, nota il presule, sono ignorate o incomprese da molti malati e persino da alcuni medici e operatori sanitari. Guardando alla morte \u201cattraverso la lente della fede\u201d, inoltre, Monsignor O\u2019Regan esorta i fedeli a non perdere mai la speranza: \u201cCrediamo nella vita eterna \u2013 spiega ancora \u2013 ed accompagnare i malati in tutte le fasi della loro patologia ed in particolare nei momenti critici e terminali, \u00e8 essenziale nella fede cattolica\u201d. Praticare l\u2019eutanasia, invece, significa \u201cscartare il malato\u201d e mette in atto \u201cuna falsa compassione\u201d. Infine, l\u2019Arcivescovo di Adelaide \u201cinvita caldamente\u201d i fedeli a contattare i deputati locali per esprimere la propria opposizione \u201ca questa legge pericolosa e ricordare loro il dovere di valutarne le implicazioni sociali e istituzionali a lungo termine\u201d. \u201cLa comunit\u00e0 australiana \u2013 conclude il presule \u2013 fiorir\u00e0 nella libert\u00e0 e nella dignit\u00e0 umana se si migliorer\u00e0 l\u2019assistenza al fine-vita, non se si introdurranno leggi per il suicidio assistito\u201d. (IP)\n20 marzo - SPAGNA #coronavirus La diocesi di Tarazona dona alla Caritas diocesana 18.000 euro per aiutare le persone colpite dalla pandemia\nMonsignor Eusebio Hern\u00e1ndez Sola, vescovo di Tarazona, ha consegnato al direttore della Caritas diocesana, Lola Esteras \u2013 si legge in un comunicato della diocesi -, un assegno di 18.000 euro, perch\u00e9 l'organizzazione cattolica possa continuare ad aiutare le persone colpite dalla pandemia. Alla cifra raccolta hanno contribuito, donando parte dei loro stipendi, i sacerdoti diocesani e lo stesso vescovo di Tarazona. Il presule, soddisfatto per il risultato ottenuto, ha raccontato di aver lanciato l\u2019iniziativa ad aprile dello scorso anno, in coincidenza con la Domenica della Misericordia. \"Ho voluto che \u2013 i sacerdoti -, oltre al grande aiuto che hanno dato nel confortarci e consolarci nei momenti pi\u00f9 duri e complicati della pandemia - ha affermato -, contribuissero economicamente nella misura delle loro possibilit\u00e0, donando parte dei loro modesti stipendi per aiutare chi se la sta passando peggio e mostrare cos\u00ec la propria misericordia\". Da parte sua, la Esteras ha ringraziato i sacerdoti per questo denaro, \"segno di carit\u00e0 e fraternit\u00e0\", sottolineando che esso verr\u00e0 investito per rispondere alle necessit\u00e0 sorte in questo anno di pandemia. Un anno che ha visto crescere il numero delle persone in difficolt\u00e0 nella diocesi, come nel resto del Paese, come testimoniano le \u201ccode per la fame\u201d davanti alle mense Caritas e le richieste di lavoro. Il conto aperto da monsignor Hern\u00e1ndez Sola per aiutare le persone pi\u00f9 svantaggiate, in questo tempo di pandemia, \u00e8 ancora attivo, per permettere ai sacerdoti di continuare a dare il loro contributo. (AP)\n20 marzo - STATI UNITI Camera approva riforma immigrazione. Vescovi: questione urgente per sostenere dignit\u00e0 umana\nCon 228 voti a favore e 197 contrari, la Camera dei deputati degli Stati Uniti ha approvato, il 18 marzo, l'American Dream and Promise Act e il Farm Workforce Modernization Act. Si tratta di due proposte di legge bipartisan che aprono la strada verso la cittadinanza a diverse categorie: i pi\u00f9 di tre milioni di \u201ddreamers\u201d, ovvero gli immigrati entrati nel Paese da minorenni insieme ai loro genitori in condizioni di illegalit\u00e0; i titolari dello Status temporaneo protetto, ovvero la condizione di immigrazione autorizzata, valida 18 mesi, che permette alle persone di rimanere a lavorare negli Usa in un periodo in cui si ritiene che non sia sicuro, per loro, tornare nel proprio Paese d\u2019origine; e infine, i lavoratori agricoli stagionali e alle loro famiglie. La decisione della Camera \u00e8 stata accolta \u201ccon favore\u201d dalla Conferenza episcopale nazionale (Usccb):\n[in una nota](https://www.usccb.org/news/2021/usccb-president-and-migration-chairman-welcome-house-passage-bipartisan-immigration), l\u2019Arcivescovo Jos\u00e9 H. Gomez e il vescovo Mario E. Dorsonville, presidenti rispettivamente dell\u2019Usccb e del Comitato episcopale per le migrazioni, affermano che tale scelta \u201caiuter\u00e0 molti immigrati laboriosi a far emergere il loro potenziale, donato da Dio, non solo per il loro stesso beneficio, ma per quello dell'intero Paese\u201d. \u201cIspirata da Cristo \u2013 continua la nota \u2013 la Chiesa cattolica rimane impegnata a garantire che a tutte le persone all'interno della nostra societ\u00e0 sia data l'opportunit\u00e0 di prosperare, specialmente a quelle cos\u00ec spesso relegate ai margini\u201d. Di qui, l\u2019appello dei vescovi al Senato affinch\u00e9 \u201cadotti e approvi rapidamente queste misure\u201d. La medesima esortazione viene rivolta ai legislatori del Congresso, perch\u00e9 \u201clavorino insieme per attuare riforme pi\u00f9 ampie e di vitale importanza per affrontare il nostro sistema di immigrazione malfunzionante\u201d. Dal suo canto, l\u2019Usccb ribadisce la propria disponibilit\u00e0 ad operare insieme all\u2019Amministrazione corrente per raggiungere questo obiettivo che rappresenta \u201cuna questione urgente per sostenere la vita e la dignit\u00e0 umana\u201d. Da ricordare che gi\u00e0 il 15 marzo Monsignor Dorsonville aveva inviato, tramite email, [una lettera alla Camera dei deputati](https://justiceforimmigrants.org/letters-of-support-and-administrative-requests/usccb-letter-of-support-of-h-r-6-and-h-r-1537/) per esprimere il sostegno dei vescovi alle proposte normative approvate tre giorni dopo. \u201cLa Chiesa cattolica \u2013 si leggeva nella lettera - crede nella protezione della dignit\u00e0 di ogni essere umano, indipendentemente dal suo status di immigrato\u201d. Ricordando, inoltre che i vescovi hanno \u201ca lungo sostenuto gli sforzi per una riforma dell'immigrazione, cos\u00ec da permettere a coloro che contribuiscono alla nostra economia, che si distinguono nelle nostre universit\u00e0 e che sono leader nelle nostre parrocchie, di farsi avanti e di integrarsi pienamente nella vita americana\u201d, Monsignor Dorsonville concludeva:\u201cIl nostro Paese ha un disperato bisogno di una riforma legislativa pi\u00f9 ampia e completa delle leggi sull\u2019immigrazione. E come sempre, l\u2019Usccb \u00e8 pronta a collaborare affinch\u00e9 tali cambiamenti siano umani, giusti e ragionevoli\u201d. (IP)\n20 marzo - REGNO UNITO Caso Pippa Knight. Vescovi: ogni vita ha valore e dignit\u00e0, anche se malata o disabile\nFa discutere, nel Regno Unito, il caso di Pippa Knight, la bimba di cinque anni che da due vive in stato vegetativo a causa di una encefalopatia acuta. A dicembre 2020, l\u2019ospedale di Londra in cui la piccola \u00e8 ricoverata ha chiesto l\u2019intervento dell\u2019Alta Corte per sospenderle la ventilazione artificiale. Per i medici, infatti, non ci sono speranza di miglioramento e sarebbe quindi \u201cnel suo migliore interesse\u201d farla morire. Ora, la sentenza \u00e8 stata confermata dalla Corte d\u2019Appello che ha respinto il ricorso presentato dalla mamma di Pippa, Paula, che chiedeva il mantenimento in vita della bimba. Le cure alla piccola verranno quindi interrotte. Un dramma davanti al quale la Conferenza episcopale di Inghilterra e Galles ha levato subito la sua voce:\n[in una nota a firma di Monsignor John Sherrington](https://www.cbcew.org.uk/bishop-responds-to-appeal-on-high-court-ruling-to-end-treatment-for-pippa-knight/), vescovo referente per le questioni della vita, si afferma: \u201cPippa vive in modo gravemente disabile a causa della sua complessa e rara condizione medica. Ma la Chiesa cattolica insegna che ogni persona ha un valore e una dignit\u00e0 che sono indipendenti dalla sua condizione. La decisione di permettere ai medici di interrompere il trattamento di Pippa sulla base della sua qualit\u00e0 di vita o del suo valore non le riconosce e non le concede quella dignit\u00e0 umana intrinseca con cui lei \u00e8, invece, nata\u201d. Chiedendo, inoltre, di \u201cassicurare, senza compromessi, che le cure adeguate siano offerte dove c'\u00e8 ancora vita, nonostante una grave malattia o la disabilit\u00e0\u201d, i vescovi ricordano che \u201cnella cura e nell'accompagnamento di un paziente, bisogna prendere in considerazione in modo adeguato la dignit\u00e0 umana\". Al contrario, porre fine \u201cintenzionalmente alla vita di un malato in condizioni critiche, a causa di un giudizio sulla qualit\u00e0 della sua esistenza, non \u00e8 mai nell\u2019interesse del paziente\u201d. Di qui, l\u2019appello dei presuli affinch\u00e9 \u201cnel cuore dell\u2019umanit\u00e0 ci sia una chiamata a mostrare amore e solidariet\u00e0 con i pi\u00f9 vulnerabili della societ\u00e0, e a difendere la vita dei nostri fratelli e sorelle pi\u00f9 fragili che non sono in grado di farlo da soli\u201d. Infine, la Conferenza episcopale di Inghilterra e Galles leva la sua preghiera per la piccola Pippa e per la sua mamma, Paula, \u201cin questo difficile momento di sofferenza\u201d, cos\u00ec come per tutti i medici e gli operatori sanitari. \u201cSperiamo si faccia tutto il possibile per accompagnare e sostenere la bimba e la famiglia dopo la sentenza della Corte d\u2019appello\u201d, conclude la nota. (IP)\n20 marzo - REPUBBLICA DEMOCRATICA CONGO Presentato il programma pensato dai vescovi per preparare la popolazione alle elezioni del 2023\nUn programma pensato per mobilitare la popolazione in vista delle elezioni del 2023 nella Repubblica Democratica del Congo: questo \u00e8 \u201cAgenda 2023\u201d, la roadmap che l\u2019episcopato congolese ha consegnato alla Commissione episcopale per la giustizia e la pace (CEJP) gioved\u00ec scorso, presso il Centro Interdiocesano di Kinshasa, perch\u00e9 la gente possa essere aiutata nell\u2019esercizio del diritto di voto, affinch\u00e9 al potere giungano candidati con programmi pensati per il bene comune. Il segretario generale della Conferenza episcopale nazionale del Congo, padre Donatien Nshole, ha precisato che \u201cAgenda 2023\u201d non \u00e8 una tabella di marcia per combattere gli attori politici e ha ricordato che qualche settimana fa i vescovi del Comitato permanente hanno inviato un messaggio ai fedeli cattolici e agli uomini di buona volont\u00e0 dopo aver esaminato la situazione socio-politica e umanitaria nel Paese. I vescovi, si legge sul portale della Conferenza episcopale, hanno raccomandato in particolare al Governo di fare tutto il possibile per organizzare elezioni credibili, trasparenti e pacifiche nel 2023 e non oltre, cosa che ha provocato diverse reazioni, tra cui insulti, calunnie e minacce contro alcune personalit\u00e0 della Chiesa. Ma padre Nshole ha ribadito che, in conformit\u00e0 con quello che il ruolo profetico della Chiesa, i vescovi hanno solo richiamato alcune disposizioni degli articoli 70, 103, 105, 197 e 198 della Costituzione sulla durata e il numero di mandati del Presidente della Repubblica, dei Deputati nazionali, dei Senatori, dei Deputati provinciali, nonch\u00e9 dei Governatori e dei Vice Governatori. Padre Cl\u00e9ment Makiobo, segretario della CEJP, ha spiegato la preparazione delle elezioni richiede tempo e risorse e che spetta ai diversi attori del processo elettorale, partiti politici in testa, impegnarsi nelle diverse fasi di questo processo. Il segretario della CEJP ha aggiunto che in qualsiasi Stato di diritto, l\u2019autorit\u00e0 dei poteri pubblici pu\u00f2 essere basata solo sulla volont\u00e0 del popolo, espressa attraverso elezioni trasparenti, libere ed eque, e che il popolo si aspetta che voti anzitutto le riforme, per evitare che ci siano ritardi nel processo elettorale. L\u2019auspicio di padre Makiobo \u00e8 che \u201cAgenda 2023\u201d contribuisca in modo positivo al consolidamento della democrazia, della pace e della coesione nazionale congolese e che possa essere accolta come uno strumento di lavoro e di scambio in uno spirito di tolleranza e rispetto reciproco, consentendo cos\u00ec l\u2019emergere di un\u2019autentica cultura democratica tra i cittadini. \u201cAgenda 2023\u201d \u00e8 un programma suddiviso in tre parti: Tutela e mediazione, Osservazione elettorale ed Educazione civica. Sempre gioved\u00ec scorso, il presidente della Camera Bassa del Parlamento, Christophe Mboso N\u2019kodia Pwanga, \u00e8 stato ricevuto dall\u2019arcivescovo di Kinshasa, il cardinale Fridolin Ambongo Besungu per chiedere il sostegno della Chiesa cattolica al suo mandato. Mboso N\u2019kodia, riferisce La Prosp\u00e9rit\u00e9, ha dichiarato di voler organizzare un incontro per riunire i cristiani cattolici impegnati politicamente e non. \u201cCome creature di Dio, dobbiamo vivere in unit\u00e0 e in unione con Colui che ci ha creati - ha detto -. A questo si dedicano, i pastori, i sacerdoti, i vescovi e la politica, a questo si dedicano lo Stato e tutti coloro che lavorano nelle istituzioni statali. Ma lavoriamo tutti per l\u2019uomo, che lo si chiami cittadino o cristiano\u201d. Il cardinale Ambongo Besungu \u00e8 stato lieto di accogliere il presidente della Camera Bassa del Parlamento e ha affermato che fra la Chiesa e le attuali cariche al potere ci sono ottimi rapporti. (TC)\n20 marzo - AMERICA LATINA Il presidente del CELAM invita i cattolici ad essere \u201ccustodi della vita\u201d come San Giuseppe\n\"Riconosciamo San Giuseppe come un 'uomo giusto', falegname di professione, sempre obbediente ai disegni di Dio, anche nei momenti di difficolt\u00e0 e incomprensione percorse il cammino che il Signore gli indicava\". Lo ha detto, in un videomessaggio diffuso ieri su Internet, monsignor Miguel Cabrejos Vidarte, presidente del Consiglio Episcopale Latinoamericano (CELAM), in occasione della solennit\u00e0 di San Giuseppe, una delle figure pi\u00f9 notevoli delle Sacre Scritture, sebbene protagonista di \u201cuna delle storie pi\u00f9 discrete dei Santi Vangeli\". Il Santo, Custode della Sacra Famiglia, ha assunto la paternit\u00e0 di Ges\u00f9 e la difesa della sua vita, nonch\u00e9 di Maria, sua moglie, e ha \u201cavuto il coraggio di emigrare in Egitto per proteggerli dalla persecuzione dei potenti del suo tempo\u201d ha ricordato il presule. Tuttavia, nonostante questo \"\u00e8 rimasto anonimo, nella semplicit\u00e0, come fanno tanti nostri fratelli e sorelle che in questi tempi difficili di pandemia \u2013 ha sottolineato - danno la loro vita per gli altri\". San Giuseppe, con il suo silenzio e la sua perseveranza, sempre aperto ai segni di Dio e \"disponibile al suo piano, e non tanto al proprio\", \u00e8, secondo monsignor Cabrejos, una testimonianza viva che ci incoraggia \"ad essere, come lui, custodi della vita che ci \u00e8 stata affidata: quella delle nostre famiglie, quella dei fratelli pi\u00f9 bisognosi, quella del Creato\", e ci insegna \"ad essere una Chiesa in movimento, itinerante, per realizzare meglio i piani di Dio\". Il presidente del CELAM ha incoraggiato, dunque, i fedeli a seguire l'esempio di questo grande Santo, e a chiedere la sua intercessione, affinch\u00e9 ci conceda \u201cla grazia delle grazie: la conversione permanente\", come ha proposto Papa Francesco nella sua lettera apostolica 'Patris Corde', e \u201cla grazia di essere testimoni di speranza\". (AP)\n20 marzo - INDIA Incendio in un villaggio cristiano della diocesi di Miao: due morti e centinaia di senzatetto\nIl 18 marzo, un incendio, propagatosi nel villaggio a maggioranza cristiana di Longliang, nel distretto di Tirap, nello Stato indiano dell'Arunachal Pradesh, ha ucciso due persone e distrutto centinaia di abitazioni. L\u2019incendio, durato quasi due ore, ha demolito \u201ctutto ci\u00f2 che la povera gente aveva guadagnato in una vita\" ha riferito ad UCA News padre Felix Antony, responsabile delle pubbliche relazioni della diocesi di Miao, riducendo in cenere 136 case e lasciando senza un tetto circa 500 persone, la maggior parte delle quali cattoliche. \"\u00c8 ignota la causa esatta dell'incendio\u201d ha precisato il sacerdote, ma sono state identificate finora due vittime: un uomo di 65 anni costretto a letto e una bambina di quattro anni, entrambi impossibilitati a fuggire dalle loro case a causa delle fiamme. Case fatte di bamb\u00f9 con tetti di paglia, vicine le une alle altre, in una zona che i vigili del fuoco hanno avuto difficolt\u00e0 a raggiungere. Monsignor George Pallipparambil, vescovo di Miao, ha lanciato un appello ai fedeli affinch\u00e9 preghino e si adoperino per aiutare i senzatetto di questa zona al confine con la Cina, bisognosi di tutti i beni di prima necessit\u00e0: cibo, vestiti, utensili e tende per un alloggio temporaneo, tra le altre cose. Il vescovo di Miao, \u201cnel conoscere l'entit\u00e0 della perdita e del dolore\u201d si \u00e8 detto \"profondamente rattristato\u201d. \u201cFaccio appello a tutti \u2013 ha dichiarato - affinch\u00e9 si facciano avanti per aiutare la gente di Longliang in qualsiasi modo possibile\". Infine, ha invitato i servizi sociali della diocesi a prestare soccorso immediato alla popolazione, chiedendo ai sacerdoti e alle religiose della zona di sostenere le persone colpite \"in quest'ora di profonda crisi\". (AP)\n20 marzo - ITALIA Il cardinale Bassetti: per combattere le mafie occorre impegno e sostegno a chi combatte per una societ\u00e0 pi\u00f9 giusta e libera\nNel suo messaggio a don Luigi Ciotti, in occasione della XXVI \u201cGiornata nazionale della memoria e dell\u2019impegno in ricordo delle vittime innocenti delle mafie\u201d, promossa da Libera e Avviso pubblico, che si celebra domani, il cardinale Gualtiero Bassetti, presidente della Conferenza episcopale italiana, invita all\u2019impegno quotidiano nel seguire il Vangelo, onorare le vittime e sostenere chi combatte per una societ\u00e0 pi\u00f9 giusta e libera, per un concreto sviluppo umano integrale. Il porporato auspica che la Giornata susciti speranza, coraggio e impegno ed evidenzia che dal 21 marzo 1996 quando, a un anno dalla fondazione di Libera, venne celebrata per la prima volta, le mafie sono molto cambiate. \u201cSi sono adattate ai mutamenti sociali, la loro pervasivit\u00e0 \u00e8 stabilmente planetaria, e si compirebbe un errore se fossero considerate solo un fenomeno italiano, o solo relegato al nostro meridione\u201d afferma. Le mafie non sono soltanto violenza delle armi, aggiunge il cardinale Bassetti, ma anche corruzione. \u201cCon la pandemia, le mafie, e la sottocultura mafiosa, si stanno rafforzando, e cos\u00ec aumentano le loro vittime - denuncia poi il porporato - Non possiamo rischiare di farci avvelenare dai loro frutti cattivi, ecco perch\u00e9 dobbiamo dare forza ai corpi intermedi come Libera\u201d. A tutta la Chiesa e alle persone di buona volont\u00e0, quindi, il presidente della Cei chiede \u201cun impegno costante e chiaro, nel ricordo dei martiri e dei loro cari, nella consapevolezza che le mafie prosperano l\u00ec dove c\u2019\u00e8 corruzione, inefficienza ed ambiguit\u00e0\u201d. Ricordando quanti hanno lottato contro le mafie con coraggio, onest\u00e0 e impegno, e fra questi Rosario Livatino, di cui \u00e8 imminente la beatificazione, il porporato parla di martiri, modelli e maestri, da \u201cguardare per imprimere in noi stessi la consapevolezza della gravit\u00e0 di questi fenomeni che divorano le societ\u00e0, in Italia e all\u2019estero\u201d. \u201cQuesti martiri sono l\u00ec a osservarci, a giudicare le nostre azioni, le nostre intenzioni e le nostre coscienze - rimarca il porporato -. sono tutti l\u00ec a misurare la nostra verit\u00e0 e coerenza\u201d. Anche il Papa, osserva il cardinale Bassetti, ha pi\u00f9 volte parlato delle \u201cforze nemiche dell\u2019essere umano e del Vangelo\u201d ed evidenzia quanto detto dal Pontefice a Sibari, il 21 giugno 2014: \u201cColoro che nella loro vita seguono questa strada di male, come sono i mafiosi, non sono in comunione con Dio: sono scomunicati\u201d. Per il presidente della Cei non si tratta di una dichiarazione conclusiva, ma di un invito ad andare avanti. Il porporato termina il suo messaggio menzionando i progetti della Chiesa italiana portati avanti con l\u2019associazione Libera, come \u201cLibera il bene \u2013 dal bene confiscato al bene comune\u201d e \u201cLiberi di scegliere\u201d - che permette ai minori e alle loro madri di allontanarsi dalle famiglie di \u2019ndrangheta\u201d-, e con un pensiero al momento attuale. \u201cSar\u00e0 una Pasqua dolorosa, nella quale alla sofferenza per la salute e per i troppi defunti, si associa l\u2019ansia e il dolore della crisi economica - conclude il cardinale Bassetti -. Sentiamo i segni della Passione del Cristo, ma uniti potremo tornare a sperare secondo la Sua volont\u00e0 che ha redento il mondo, contro le forze del male\u201d. (TC)\n20 marzo - COLOMBIA La Chiesa di Mocoa deplora l\u2019assassinio della leader indigena Mar\u00eda Bernarda Juajibioy\nLa Chiesa di Mocoa, in un comunicato del 18 marzo, diffuso dalla Pastorale Sociale della diocesi di Mocoa Sibundoy, ha respinto totalmente il brutale assassinio, il 17 marzo, per mano di un commando armato, della leader indigena Mar\u00eda Bernarda Juajibioy, sindaco della riserva Cabildo Camentz\u00e1 Biy\u00e1, e di sua nipote di appena un anno e cinque mesi. Secondo il quotidiano El Espectador, la donna stava viaggiando in moto in compagnia di altre donne, e si stava recando ad El Placer, nel comune di Valle del Guamuez, Putumayo, per un\u2019ispezione. Un gruppo di uomini armati avrebbe bloccato la moto, aperto il fuoco e ucciso la leader indigena e sua nipote. Padre Luis Hernan Miramag, direttore della Pastorale Sociale e firmatario del comunicato, ha lanciato un appello ai gruppi armati illegali, \u201cperch\u00e9 rispettino la dignit\u00e0 della persona umana e la cosa pi\u00f9 sacra che \u00e8 la vita\u201d, e li ha esortati al dialogo \"affinch\u00e9 la difesa dei diritti umani prevalga su tutto\". \u201cNessuna persona - ha affermato - ha il diritto di togliere la vita ad un altro essere umano\". Nello stesso tempo, padre Hernan ha invitato lo Stato e le istituzioni incaricate della difesa della vita e dei diritti umani ad \u201cun maggiore impegno e risultati, affinch\u00e9 cessino gli omicidi, affinch\u00e9 questi atti criminali non restino impuniti e la giustizia prevalga per il bene del popolo di Putumayo\u201d. Il sacerdote ha concluso con un forte appello a coloro che hanno responsabilit\u00e0 istituzionali, affinch\u00e8 mettano \u201ci diritti umani al centro di tutte le politiche, comprese quelle di cooperazione allo sviluppo, anche quando questo significa \u2013 come sottolineato da Papa Francesco - andare controcorrente\u201d. (AP)\n20 marzo - MOZAMBICO Grave situazione umanitaria a causa di terrorismo, Covid-19 e colera. Acs invia aiuti\nIl Mozambico ha bisogno di aiuti. Terrorismo, Covid-19 e colera continuano a seminare morte. \u201cQuasi settimanalmente, Aiuto alla Chiesa che Soffre riceve nuove informazioni sugli orrori che accadono. Il Paese \u00e8 teatro di una catastrofe umanitaria dopo l\u2019altra, largamente ignorata dall\u2019opinione pubblica\u201d afferma Ulrich Kny, responsabile dei progetti di Acs nel Mozambico. Nonostante gli aiuti internazionali, c\u2019\u00e8 una grave carenza di cibo e molte persone soffrono la fame. Per questo Aiuto alla Chiesa che Soffre ha stanziato 160mila euro. \u201cGrazie a questo sostegno, sacerdoti e suore possono distribuire cibo ai rifugiati - dice Ulrich Kny -. Un altro progetto \u00e8 dedicato alle conseguenze psicosociali degli sfollati, la maggior parte dei quali \u00e8 gravemente traumatizzata a causa delle indicibili sofferenze dovute al terrore e alla fuga. Ad oggi, pi\u00f9 di 120 assistenti pastorali e volontari hanno ricevuto una formazione psicologica a Pemba\u201d. Dal 2017 il Mozambico \u00e8 bersaglio di attacchi jihadisti. Gli obiettivi delle unit\u00e0 terroristiche non sono noti; gli osservatori ritengono che alla base vi siano interessi economici, politici e religiosi. Il 10 marzo scorso, riferisce Acs, il governo degli Stati Uniti ha classificato tali unit\u00e0 come una propaggine del sedicente Stato islamico e quindi come organizzazione terroristica, imponendo delle sanzioni. Ma essendo trattandosi di gruppi sconosciuti, si ritiene improbabile che le sanzioni abbiano effetto. Secondo i media statunitensi, testimoni oculari riportano massicce decapitazioni e violenze inimmaginabili contro la popolazione civile. E mentre il terrorismo jihadista avanza al confine con la Tanzania, aumentano i rifugiati e i contagi di Covid-19. \u201cSe le conseguenze della prima ondata non erano preoccupanti, il numero di persone infette \u00e8 cresciuto notevolmente da gennaio di quest\u2019anno - afferma Ulrich Kny -. L\u2019elevato numero dei decessi \u00e8 preoccupante. Inoltre, date le catastrofiche condizioni igieniche nei campi profughi dove manca l\u2019accesso all\u2019acqua potabile, l\u2019epidemia di colera continua a dilagare\u201d. Migliaia di persone fuggite dal nord del Paese hanno trovato rifugio nella capitale della provincia di Cabo Delgado e nei comuni limitrofi. Secondo l\u2019Onu, alla fine dello scorso anno gli sfollati erano circa 670mila. Sono stati attaccati 9 dei 17 distretti della provincia di Cabo Delgado e ad essere colpiti sono sia cristiani che musulmani, racconta suor Aparecida Ramos Queiroz, responsabile del coordinamento dei progetti di Acs nella diocesi di Pemba. Tuttavia \u00e8 la Chiesa a soffrire pi\u00f9 conseguenze: diverse chiese sono state distrutte, 6 delle 23 parrocchie della diocesi di Pemba sono state abbandonate, c\u2019\u00e8 tanta insicurezza e la maggior parte dei credenti \u00e8 fuggita. Nonostante ci\u00f2 sacerdoti e religiose continuano a prendersi cura della gente rimasta. Ulrich Kny spiega che il governo sta iniziando a spostare i profughi da Pemba in altri luoghi, che molti stanno chiedendo ospitalit\u00e0 presso altre famiglie, mentre altri si ritrovano in nuovi campi profughi. Sacerdoti e religiose delle zone dove infuriano gli scontri sono fuggiti insieme ai loro fedeli e cercano di continuare a sostenere i rifugiati supportati dalla Chiesa locale. Acs finanzia in Mozambico anche aiuti di sussistenza a sacerdoti e suore, la formazione di seminaristi e di religiose, l\u2019ampliamento delle infrastrutture della Chiesa e altri progetti. \u201cLa Chiesa in Mozambico \u00e8 un\u2019ancora di speranza e carit\u00e0 in un oceano di sofferenza e violenza - conclude Ulrich Kny -. Ecco perch\u00e9 questo Paese \u00e8 una priorit\u00e0 per noi. Qualunque sia, ogni supporto allevia la sofferenza della gente\u201d (TC)\n20 marzo - PER\u00d9 Sciopero trasporti. Episcopato: \u201cL\u2019unico modo per risolvere le differenze \u00e8 il dialogo\u201d\nGrande preoccupazione \u00e8 stata espressa ieri dai vescovi della Conferenza episcopale peruviana, per lo sciopero dei lavoratori nel settore dei trasporti, causato tra le altre cose, dall\u2019aumento dei prezzi del carburante e dei costi del pedaggio. Le proteste, che si protraggono ormai da quattro giorni, hanno portato \u201cal blocco delle strade, della libera circolazione degli alimenti, all'aumento dei prezzi dei beni di prima necessit\u00e0 nei mercati, all'interruzione del transito, del trasferimento dei malati e del trasporto di ossigeno medicale, con gravi conseguenze sulla salute e sull'economia nazionale\u201d. \u201cChiediamo ai camionisti e alle autorit\u00e0 del Ministero dei Trasporti e delle Comunicazioni - hanno scritto i vescovi nel loro comunicato - di risolvere questa situazione, che danneggia soprattutto le persone pi\u00f9 vulnerabili, attraverso un dialogo rispettoso. Non si deve permettere che la crisi che ha gi\u00e0 causato tanta sofferenza, malattia e morte si aggravi\u201d. I presuli, pur sottolineando l\u2019obbligo dello Stato di rispondere alle richieste dei cittadini, hanno ricordato l\u2019art.2 della Costituzione, secondo il quale ogni persona ha il diritto di muoversi liberamente sul territorio nazionale, e hanno ribadito, come gi\u00e0 successo in altre situazioni conflittuali, che \u201cl'unico modo per risolvere le differenze, non importa quanto distanti possano essere le posizioni\u201d, \u00e8 il dialogo. Un accordo tra le parti in conflitto non deve rappresentare n\u00e9 una vittoria n\u00e8 una sconfitta, per nessuno, poich\u00e9 unico vincitore sar\u00e0 sempre il bene comune. (AP)\n19 marzo - CAPO VERDE Oggi il via ai vaccini anti-Covid grazie al programma Covax, il plauso del vescovo di Mindelo\nCon grande gioia e speranza: hanno accolto cos\u00ec i capoverdiani l\u2019arrivo dei vaccini contro il Covid-19. Lo ha dichiarato all\u2019Agenzia Ecclesia il vescovo di Mindelo, monsignor Ildo Augusto Dos Santos Lopes Fortes per il quale l\u2019inizio oggi nel Capo Verde della campagna di vaccinazione, oltre far diminuire il rischio dei contagi, \u201capre le porte all\u2019economia\u201d, dato che il Paese, e soprattutto le isole di Sal e Boa Vista, si regge in particolare sul settore turistico e \u201cmolte famiglie vivono dei tanti servizi collegati\u201d. Il 12 marzo \u00e8 stato consegnato il primo lotto di 24mila vaccini, reso disponibile nell\u2019ambito del programma internazionale Covax che ha come obiettivo l\u2019accesso equo ai vaccini anti-Covid, per garantire la vaccinazione al 20% della popolazione di 200 Paesi. Con la pandemia i quattro aeroporti internazionali sono stati chiusi e gli hotel hanno smesso di accogliere turisti. Questa situazione ha lasciato \u201ctante famiglie in difficolt\u00e0\u201d e \u201cmolte sono dovute tornare nelle isole di origine\u201d, ha detto il vescovo di Mindelo. Ad oggi si registrano 16.298 positivi e 158 decessi. La vaccinazione \u00e8 stata organizzata nelle strutture sanitarie e in tutte le localit\u00e0 sono state approntati appositi centri. A essere vaccinati, sono prioritariamente gli operatori sanitari. Per il presule ci sono delle responsabilit\u00e0 circa la distribuzione dei vaccini, dato che i paesi pi\u00f9 ricchi si sono approvvigionati di un gran numero di dosi dimenticando le nazioni pi\u00f9 povere. Ma felice di sapere che in alcuni paesi dell\u2019Africa, come nel caso del Capo Verde, le vaccinazioni sono gi\u00e0 iniziate, monsignor Dos Santos Lopes Fortes sottolinea che, da un anno a questa parte la Chiesa di Capo Verde svolge un ruolo importante nella sensibilizzazione delle comunit\u00e0 cattoliche per la lotta alla pandemia. (TC)\n19 marzo - CHIESA San Giuseppe e l\u2019arte. Il custode silenzioso della Sacra Famiglia nella rappresentazione degli artisti lungo i secoli\nNon un protagonista del racconto evangelico, ma una figura apparentemente periferica eppure essenziale al progetto divino dell\u2019Incarnazione del Signore. Alla santit\u00e0 discreta di Giuseppe si sono ispirate generazioni di artisti che, nelle varie epoche hanno cercato di colmare il silenzio della Scrittura. Nei Vangeli Canonici infatti lo Sposo della Vergine non proferisce neanche una parola: \u00e8 l\u2019uomo a cui il Signore rivela i suoi disegni durante il sonno. Frasi brevi e laconiche gli sono attribuite dagli Apocrifi che lo descrivono come custode silenzioso della Sacra Famiglia. \u201cPer i primi quattro secoli del cristianesimo \u2013 spiega a Vatican News Sandro Barbagallo, curatore del Reparto Collezioni Storiche dei Musei Vaticani e autore del libro \u201cSan Giuseppe nell\u2019Arte. Iconologia e iconografia del Custode silenzioso del Redentore\u201d, pubblicato da Edizioni Musei Vaticani - san Giuseppe non viene citato nell\u2019 iconografia\u201d. Inciampa in un errore interpretativo chi osservando la lastra sepolcrale del 330 d.C., proveniente dalle Catacombe di Priscilla, nota come Iscrizione di Severa e custodita nel Museo Pio Cristiano in Vaticano, identifica il falegname nella figura rappresentata alle spalle di Maria e Ges\u00f9, all\u2019interno della scena dell\u2019Adorazione dei Magi. Il personaggio che indica la stella infatti \u00e8 il profeta Balaam, non Giuseppe. Per reperire la prima raffigurazione dello sposo di Maria dobbiamo attendere il Concilio di Efeso che nel V secolo sanc\u00ec il dogma del parto verginale della Madonna e recarci nella Basilica Liberiana di Santa Maria Maggiore a Roma. \u201cNel 440 circa \u2013 prosegue Barbagallo - troviamo Giuseppe in varie scene dei mosaici che decorano l\u2019arco trionfale: \u00e8 un baldo quarantenne dai capelli folti e riccioluti, vestito con le classiche vesti romane\u201d. Tiene gi\u00e0 in mano la verga che diverr\u00e0 poi il suo segno distintivo. Il riferimento \u00e8 al racconto tratto dagli Apocrifi che narra come avvenne la scelta del marito di Maria. \u201cFin dall\u2019infanzia la Vergine vive all\u2019interno del Tempio di Gerusalemme. Quando giunge l\u2019et\u00e0 delle nozze, sulla scelta del futuro marito viene chiamato ad esprimersi il sommo sacerdote, il quale rimanda la decisione alla volont\u00e0 Dio. Tutti i candidati sono invitati a consegnare una verga, ognuna delle quali viene deposta all\u2019interno del Sancta Sanctorum. Durante una notte di preghiera solo una di queste fiorisce: \u00e8 quella di Giuseppe\u201d. Il bastone non rappresenta dunque il simbolo del potere, del patriarcato o del pastore. Esso con i fiori che gemmano sulla sua superficie \u00e8 emblema della scelta operata dallo Spirito Santo nei confronti di un uomo puro. \u201cAll\u2019inizio del Trecento Giotto nella Cappella degli Scrovegni rappresenta il duplice episodio della consegna delle verghe e della fioritura di quella depositata da Giuseppe\u201d. Negli affreschi di Padova la barba \u00e8 bianca, l\u2019uomo \u00e8 avanti negli anni. Ma il padre putativo di Ges\u00f9 era giovane o anziano? Se a Santa Maria Maggiore \u00e8 raffigurato come un giovane, pi\u00f9 tardi, in epoca moderna, comparir\u00e0 vecchio e stanco. \u00c8 il caso ad esempio delle opere di grandi artisti come Guido Reni che traggono ispirazione dalla statuaria antica. La scelta dell\u2019et\u00e0 \u00e8 legata alla sensibilit\u00e0 del singolo pittore. \u201cSan Bernardino da Siena \u2013 ricorda Sandro Barbagallo - ammoniva gli artisti lo rappresentavano Giuseppe come un anziano. Essi erano stolti, in quanto se l\u2019uomo fosse stato troppo avanti negli anni, non avrebbe avuto alcuna difficolt\u00e0 a vivere in castit\u00e0 il matrimonio con la giovanissima Maria. Al contrario la sua santit\u00e0 viene sottolineata dalla rappresentazione della sua giovane et\u00e0, nel pieno della maturit\u00e0 virile\u201d. Tra gli artisti che danno a Giuseppe il volto di un uomo di mezza et\u00e0 spicca Raffaello che nello \u201cSposalizio della Vergine\u201d della Pinacoteca di Brera \u201clo presenta come un cinquantenne, enfatizzando cos\u00ec l\u2019aspetto della purezza\u201d. Giuseppe \u00e8 figura periferica rispetto al \u201cfiat\u201d di Maria, ma \u00e8 essenziale nel custodire e proteggere prima la sua sposa, tabernacolo vivente, e poi il Bambino, Verbo Incarnato e la Sacra Famiglia. \u201cDurante il parto \u2013 osserva Barbagallo - Giuseppe non \u00e8 presente, si allontana per cercare l\u2019aiuto di una levatrice. Poi ricompare durante l\u2019adorazione dei Magi e dei pastori. Subito dopo l\u2019angelo lo avverte in sogno di scappare in Egitto e sar\u00e0 lui a condurre in salvo Maria e il Figlio, riconducendoli a Nazareth. \u00c9 il padre putativo che permette a Ges\u00f9 di crescere in salute e saggezza fino a quando non comparir\u00e0 sulla scena pubblica\u201d. Poco o niente si conosce della morte di quest\u2019uomo santo, eppure l\u2019arte pi\u00f9 volte ne ha rappresentato il transito sulla scorta del racconto apocrifo. \u201c\u00c9 un momento importante perch\u00e9 avviene alla presenza di Maria e Ges\u00f9 il quale, prima del trapasso, gli promette il Paradiso. Proprio grazie all\u2019iconologia della morte di Giuseppe si \u00e8 sviluppata la tradizione devozionale della cosiddetta \u2018buona morte\u2019. Giuseppe infatti \u00e8 patrono degli agonizzanti perch\u00e9 \u00e8 il primo a ricevere prima di spirare la benedizione del Figlio di Dio\u201d. Sisto IV nel 1479 ha inserito la festa nel Breviario e nel Messale Romano. A proclamarlo Patrono della Chiesa Universale \u00e8 stato Pio IX, l\u20198 dicembre 1870. Lo stesso Pontefice volle celebrare Giuseppe negli affreschi della Sala dell\u2019Immacolata in Vaticano affidati al pittore Francesco Podesti. Da allora i successori di Pietro hanno pi\u00f9 volte reso omaggio allo Sposo della Vergine: da Leone XIII a Pio X, da Benedetto XV a Pio XI e Pio XII. Giovanni XXIII ha voluto dedicargli un altare nel transetto meridionale della Basilica di San Pietro decorato dal pittore Achille Funi e ha donato il suo anello papale al santuario polacco di Kalisz, dove si venera un dipinto \u201cmiracoloso\u201d di san Giuseppe. Sempre in Polonia si conserva un altro anello papale offerto allo Sposo della Vergine Maria. E\u2019 quello affidato da Giovanni Paolo II alla Chiesa di Wadowice dove trascorse l\u2019infanzia e intitolata proprio al padre putativo di Ges\u00f9. Il \u2018piscatorio\u2019 \u00e8 incastonato tra le dita del san Giuseppe dipinto nel 1899 da Franciszka Bergmana nella chiesa carmelitana della citt\u00e0 natale di Wojtyla. Un riferimento a Giuseppe \u00e8 riconducibile al fiore di presente nello stemma di Papa Francesco, il quale ha iniziato il suo ministero proprio il 19 marzo 2013 ed ha dedicato quest\u2019anno a celebrare la memoria del padre putativo di Ges\u00f9. \u201cLa devozione del Papa \u2013 conclude Barbagallo - \u00e8 rappresentata dalla figura del san Giuseppe che dorme: nel suo studio Francesco ha una statuina del santo dormiente, sotto la quale pone le sue preghiere in forma scritta\u201d. \u201cQuando ho un problema o una difficolt\u00e0\u201d, ha detto il Santo Padre, \u201clo scrivo su un pezzo di carta e lo metto sotto San Giuseppe, in modo che lui sogni sopra esso\u201d. E' nel sogno infatti che Giuseppe \u00e8 sempre entrato in contatto con messaggi portati a lui dall'angelo del Signore. (PO)\n19 marzo - AFRICA Amecea ai futuri sacerdoti: apprezzare la diversit\u00e0 culturale, simbolo di unit\u00e0 nella Chiesa\nSono 15 i seminaristi ammessi, recentemente, al Seminario \u201cBeato Isidore Bakanja\u201d situato nell\u2019arcidiocesi di Nairobi, in Kenya e gestito dall\u2019Amecea (Associazione dei membri delle Conferenze episcopali dell'Africa orientale). L\u2019evento ha offerto l\u2019occasione al segretario generale dell\u2019organismo, padre Anthony Makunde, per incoraggiare i futuri sacerdoti ad apprezzare la diversit\u00e0 culturale che esiste all\u2019interno del Seminario, grazie alla presenza di studenti provenienti da diversi Paesi e culture. L\u2019Istituto, infatti, accoglie giovani originari di Etiopia, Eritrea, Kenya, Malawi, Tanzania, Uganda, Sud Sudan e Sudan, e da altre regioni dell'Africa. \"Usate le differenze culturali \u2013\n[ha detto quindi padre Makunde ai giovani](http://amecea.blogspot.com/2021/03/amecea-secretary-general-urges-bakanja.html) - per arricchirvi culturalmente e portare poi questa esperienza nei vostri Paesi d\u2019origine\u201d. Il multiculturalismo, ha aggiunto il sacerdote, \u201cdeve essere inteso come un qualcosa di significativo, perch\u00e9 la Chiesa \u00e8 una e universale, indipendentemente dalla diversit\u00e0 di cultura, lingua e confini\u201d. Di qui, l\u2019esortazione ad \u201crestare uniti ed a collaborare tutti alla missione della Chiesa, cos\u00ec da essere anche un simbolo di unit\u00e0 nel mondo secolarizzato\u201d. Dal suo canto, il rettore del Seminario, padre Peter Moudie Zingari ha esortati i nuovi arrivati a prendere \u201csul serio\u201d la loro vocazione ed a riflettere sul fatto che \u201cla comunione \u00e8 l\u2019elemento fondante della Chiesa\u201d. Infine, il pensiero del sacerdote \u00e8 andato a tutti i giovani che intraprendono il cammino sacerdotale e a tutti coloro che, pur volendolo fare, al momento non vi sono riusciti, anche a causa delle misure restrittive igienico-sanitarie, messe in atto dalle autorit\u00e0 statali per fermare la pandemia da Covid-19. Attualmente, infatti, il Seminario ospita solo 24 studenti, ovvero la met\u00e0 di quelli presenti in passato. Padre Moudie si \u00e8 detto, comunque, fiducioso nel miglioramento dell\u2019emergenza sanitaria e nell\u2019arrivo di nuovi iscritti, la prossima estate. (IP)\n19 marzo - ITALIA 700.mo Dante Alighieri: restaurato il celebre ritratto dipinto da Andrea del Castagno\nUna tra le pi\u00f9 famose immagini di Dante Alighieri ritrova il suo splendore originario. L\u2019affresco staccato di Andrea del Castagno, custodito alla Galleria deli Uffizi e sottoposto a sei mesi di restauro curato dai tecnici dell\u2019Opificio delle Pietre Dure di Firenze, si ripresenta nella sua leggerezza, tipica della pittura murale. Durante lo scorrere dei secoli infatti l\u2019opera che faceva parte della celebre galleria di Uomini e Donne Illustri dipinti tra il 1447 e il 1449 da Andrea del Castagno per la Villa suburbana di Legnaia, alla periferia di Firenze, aveva perso freschezza. ll progressivo deposito di sedimenti sulla superficie pittorica e i successivi interventi e ritocchi avevano infatti scurito ed appesantito il cromatismo della tavolozza di Andrea del Castagno, uno tra i protagonisti indiscussi della pittura fiorentina di met\u00e0 Quattrocento, insieme a Beato Angelico, Filippo Lippi, Domenico Veneziano e Paolo Uccello. L\u2019offuscamento dei colori dell\u2019affresco faceva apparire l\u2019opera simile ad un dipinto ad olio e il volto del Poeta della Divina Commedia quasi invecchiato, cupo, accigliato. Ora Dante si presenta al grande pubblico in un aspetto luminoso e in una freschezza quasi giovanile, fedele all\u2019immagine desiderata dal pittore fiorentino vissuto tra il 1421 e il 1475, noto per il realismo quasi espressionista delle sue figure, appreso da Masaccio e Donatello. Il restauro \u00e8 stato condotto grazie ad un\u2019attenta analisi scientifica della tecnica esecutiva e dello stato di conservazione mediante tecniche di diagnostica non invasive come riprese fotografiche nelle varie lunghezze d\u2019onda dello spettro elettromagnetico, indagini ottiche e micro-invasive per la diagnostica dei materiali e per la caratterizzazione delle casistiche conservative. L\u2019affresco staccato sar\u00e0 tra i protagonisti della grande mostra aperta dal 1 aprile all\u201911 luglio 2021 a Forl\u00ec: \u2018Dante \u2013 La visione dell\u2019arte\u2019. Un\u2019esposizione per la quale le Gallerie degli Uffizi concederanno in prestito circa cinquanta opere, ed organizzata nell\u2019ambito delle celebrazioni per il Settecentenario della morte del Divin Poeta. Terminata la mostra, l\u2019affresco staccato verr\u00e0 esposto a Castagno d\u2019Andrea, paese natale del pittore e significativo luogo dantesco. Qui infatti Alighieri, esiliato da Firenze, decise di accettare il provvedimento dei fiorentini contro di lui e di non tornare nella sua citt\u00e0. Nell\u2019originario ciclo ad affresco Andrea del Castagno dipinse accanto a Dante i poeti Boccaccio e Petrarca; i condottieri Pippo Spano, Farinata degli Uberti e Niccol\u00f2 Acciaioli; le donne sapienti come la Regina Ester, la Regina Tomir e la Sibilla Cumana. Ancora in loco sono visibili inoltre le figure di Adamo ed Eva accanto alla Madonna con il Bambino, sotto un baldacchino. Il ciclo di Andrea del Castagno \u00e8 l'unico tipo giunto fino a noi commissionato per una dimora privata: la Villa era appartenuta a Filippo Carducci che a Firenze era stato, tra gli altri incarichi, Gonfaloniere di Giustizia. In un\u2019epoca non precisata, a causa di un cambio di destinazione d\u2019uso degli ambienti, gli affreschi furono coperti da imbiancature. Se ne perse memoria fino a quando furono ritrovati nel 1847: quindi vennero \u201cstrappati\u201d dal supporto murario e acquistati qualche anno pi\u00f9 tardi dagli Uffizi. Secondo il direttore delle Gallerie Eike Schmidt, il Dante di Andrea del Castagno \u00e8 indubbiamente \u201cun\u2019icona che si lega alla cultura e allo spirito italiani\u201d, ma precisa, \u201cDante \u00e8 un poeta universale, e la sua opera \u00e8 attuale ovunque nel mondo\u201d. PO)\n19 marzo - EUROPA Conclusa Assemblea Comece: l\u2019impegno di Chiesa cattolica e Ue contro la pandemia\nChiesa cattolica e Unione Europea fianco a fianco per affrontare questo particolare momento storico: \u00e8 quanto emerge dall\u2019Assemblea di primavera della Comece (Commissione delle Conferenze episcopali della Comunit\u00e0 Europea), svoltasi on line il 17 e il 18 marzo. \u201cIn dialogo con Margaritis Schinas, vicepresidente della Commissione europea \u2013\n[si legge nel comunicato finale dei lavori](http://www.comece.eu/2021-spring-comece-assembly-catholic-church-and-eu-commission-facing-this-historic-period-together) - i vescovi si sono confrontati su alcuni dei temi pi\u00f9 urgenti dell'agenda dell'Ue, sottolineando la necessit\u00e0 di lavorare insieme per affrontare questo periodo storico segnato dalla crisi climatica e dalla pandemia da Covid-19\u201d. Centrale anche la riflessione \u201csullo stato attuale del processo di ripresa nell'Ue e nei suoi Stati membri\u201d. In questo contesto, l'Assemblea ha evidenziato l'importanza di politiche europee \u201cincentrate sulle persone e basate sui valori per proteggere i poveri e i pi\u00f9 vulnerabili, soprattutto alla luce del peggioramento delle condizioni socio-economiche derivanti dalla pandemia\u201d. Tra gli altri temi in esame, anche quello sulle migrazioni: a tal proposito, il comunicato dei vescovi sottolinea che \u201cpur riconoscendo gli sforzi per definire un quadro nuovo e completo volto a creare un meccanismo equo di gestione delle migrazioni, i presuli dell'Ue hanno esortato tutte le parti in causa promuovere un contesto di accoglienza e un approccio giusto per chi ha bisogno\u201d. \"Dobbiamo lavorare \u2013 ribadisce la Comece - per garantire il pieno rispetto del diritto individuale di chiedere asilo a chiunque raggiunga il territorio dell'Ue, senza respingimenti alle nostre frontiere\". Anche perch\u00e9 alle origini delle migrazioni spesso ci sono \u201cil cambiamento climatico e il suo impatto ecologico\u201d. Per questo, i vescovi ricordano che sarebbe bene varare il cos\u00ec detto \u201cGreen Deal europeo\u201d, ovvero il piano della Commissione Ue per combattere le drammatiche conseguenze dei mutamenti del clima. Centrale, poi, la riflessione sulla libert\u00e0 religiosa all\u2019interno dell\u2019Ue: un punto sul quale i presuli esprimono \u201cle loro preoccupazioni per le recenti restrizioni dovute alla pandemia, nonch\u00e9 per l'aumento dell'analfabetismo religioso, che spesso pu\u00f2 portare a percezioni negative della religione\u201d stessa. Per tale motivo, la Comece sottolinea la necessit\u00e0 di \u201cun approccio dialogico con le autorit\u00e0 pubbliche, evitando l'autocensura e favorendo le iniziative interreligiose per promuovere questo diritto fondamentale\u201d. Infine, \u00e8 stato stabilito che l\u2019Assemblea d\u2019autunno della Comece si terr\u00e0 dal 27 al 29 ottobre prossimi. (IP)\n19 marzo - FILIPPINE Anno Famiglia Amoris Laetitia. Vescovi: famiglia, prima scuola di evangelizzazione\n\u201cLa famiglia \u00e8 destinata da Dio ad essere la prima scuola di discepolato dove i genitori sono i primi catechisti dei loro figli e la prima scuola di evangelizzazione dove i membri imparano a condividere con altri la grazia e la luce di Cristo\": scrive cos\u00ec la Conferenza episcopale delle Filippine (Cbcp) in\n[una Lettera pastorale](https://cbcpnews.net/cbcpnews/cbcp-pastoral-statement-on-the-year-amoris-laetitia-family/) a firma del suo presidente, l\u2019Arcivescovo di Davao, Romulo Valles, diffusa oggi, 19 marzo, giorno in cui si apre ufficialmente lo speciale \u201cAnno Famiglia Amoris Laetitia\u201d. Indetto da Papa Francesco alla fine del 2020, l\u2019evento vuole celebrare i cinque anni di pubblicazione dell\u2019omonima Esortazione apostolica post-sinodale sull\u2019amore nella famiglia, frutto di due Sinodi \u2013 quello straordinario del 2014 e quello ordinario del 2015 \u2013 incentrati sul medesimo tema. Nel contesto della pandemia da Covid-19 che \u201ccontinua a sconvolgere le nostre vite\u201d, dunque, l\u2019auspicio dei vescovi filippini \u00e8 che le famiglie, grazie alla fede cristiana, \u201cpossano vivere e prosperare in una nazione libera, che nutre una civilt\u00e0 della vita e dell'amore\". Forte, poi, la sottolineatura della coincidenza tra l\u2019Anno Famiglia Amoris Laetitia e le celebrazioni per i 500 anni dall\u2019arrivo del cristianesimo nelle Filippine. Una concomitanza che mette in luce l\u2019importanza dei laici nell\u2019evangelizzazione. La Cbcp ricorda, infatti, che nel Paese \u201cil kerygma fu predicato per la prima volta da un laico, il navigatore Ferdinando Magellano\u201d che, nel 1521, evangelizz\u00f2 i popoli nativi del Paese, insegnando loro che \u201cDio ha fatto cielo e terra e ci ha dato il comandamento di onorare il padre e la madre\u201d. I presuli ricordano, poi, le numerose attivit\u00e0 portate avanti dalla Chiesa filippina 2016 ad oggi per sostenere ed incoraggiare l\u2019operato dei laici e delle famiglie: ad esempio, costruire \u201creti pastorali per portare il Vangelo a tutti i livelli della societ\u00e0 e della Chiesa, specialmente nelle periferie esistenziali\u201d; rilanciare i corsi di preparazione al matrimonio cristiano nell\u2019ottica dell\u2019amore fecondo e della spiritualit\u00e0 di comunione; integrare meglio e maggiormente le organizzazioni per la famiglia all\u2019interno delle strutture diocesane, affinch\u00e9 \u201cle parrocchie possano diventare davvero una \u2018famiglia di famiglie\u2019\u201d. E ancora: i vescovi filippini hanno concentrato la loro Pastorale nell\u2019accompagnamento delle vittime di violenze e abusi domestici, dei tossicodipendenti, dei migranti e delle loro famiglie. Centrale anche l\u2019operato dei presuli nel campo dell\u2019Apostolato dei giovani, per aiutarli a \u201cscoprire la dignit\u00e0 e la bellezza del matrimonio\u201d. La Chiesa di Manila \u2013 sottolinea la Lettera pastorale \u2013 non si \u00e8 fermata neanche durante la pandemia da Covid-19 ed ha continuare a camminare, sostenere ed accompagnare la vita familiare attraverso nuovi modi creativi, come ad esempio i corsi e le consulenze on line. Particolarmente apprezzato \u00e8 stato, poi, \u201cil coinvolgimento attivo dei laici che hanno difeso la famiglia nelle cause davanti allo Stato\u201d. Al riguardo, si ricorda che la Cbcp ha conferito un\u2019onorificenza all'avvocato Maria Concepcion S. Noche \u201cper aver sostenuto con successo la rimozione delle disposizioni incostituzionali della legge sulla salute riproduttiva\u201d. Ma a tutti questi traguardi raggiunti, ora se ne aggiungono altri, da concretizzarsi nel corso di questo speciale Anno Famiglia Amoris Laetitia. I vescovi ne indicano cinque: condividere pi\u00f9 ampiamente il contenuto dell'Esortazione Apostolica di Papa Francesco, perch\u00e9 \u201cuna famiglia che scopre e sperimenta sia la gioia di avere un dono, sia di essere un dono per la Chiesa e la societ\u00e0, pu\u00f2 diventare una luce nelle tenebre del mondo. E il mondo oggi ha certamente bisogno di questa luce!\u201d. In secondo luogo, \u201cproclamare che il sacramento del matrimonio \u00e8 un dono e contiene in s\u00e9 una potenza trasformatrice dell'amore umano\u201d. E ancora: \u201cpermettere alle famiglie di diventare agenti attivi dell'apostolato familiare\u201d; \u201csensibilizzare i giovani sull'importanza della formazione nella verit\u00e0 dell'amore e nel dono di s\u00e9\u201d e, infine, \u201campliare l'apostolato familiare grazie ad un approccio trasversale che includa le coppie sposate, i bambini, i giovani, gli anziani e le situazioni di fragilit\u00e0 familiare\u201d. La Cbcp ricorda, poi, i dodici modi con cui il Dicastero della Santa Sede per i Laici, la famiglia e la vita propone di accompagnare le famiglie: rafforzare i programmi pastorali di preparazione al matrimonio con nuovi itinerari catecumenali affidati anche alle coppie sposate che, insieme ai pastori, \u201cdiventano compagni di viaggio per i fidanzati e i nuovi sposi\u201d; favorire il ministero pastorale di accompagnamento degli sposi, attraverso incontri di formazione e tempi dedicati alla preghiera e allo sviluppo spirituale; organizzare incontri per i genitori \u201csull'educazione dei figli e sulle sfide attuali\u201d; promuovere incontri di riflessione \u201csulla bellezza e le sfide della vita familiare\u201d, creando anche \u201creti consolidate di pastori e famiglie\u201d che possano accompagnare chi \u00e8 in difficolt\u00e0. Il Dicastero suggerisce inoltre di \u201cmigliorare l'accompagnamento delle coppie in crisi per formarle ad un atteggiamento di resilienza che le aiuti a crescere nell'amore\u201d; ripensare la formazione degli operatori pastorali, dei seminaristi e dei sacerdoti, affinch\u00e9 possano collaborare fruttuosamente con le famiglie; rilanciare \u201cla vocazione missionaria nelle famiglie\u201d;\u201d sviluppare programmi di cura pastorale degli anziani, cos\u00ec da superare la cultura dell'\u2019usa e getta\u2019; suscitare l'entusiasmo dei giovani ed accrescere la loro capacit\u00e0 di impegnarsi pienamente per i grandi ideali. Le ultime tre indicazioni riguardano, infine, la preparazione al 10.mo Incontro mondiale delle famiglie, fissato per il giugno 2022 a Roma; l\u2019accompagnamento e il discernimento delle famiglie ferite e l\u2019approfondimento, in parrocchia e in comunit\u00e0, dell\u2019Amoris Laetitia stessa. La Lettera pastorale della Cbcp si conclude, quindi, con una preghiera alla Santa Famiglia di Nazareth. (IP)\n19 marzo - ZAMBIA Si conclude domani l\u2019incontro del Coe sul programma \u201cIniziative ecumeniche per la lotta all\u2019HIV\u201d\nRappresentanti delle Chiese che fanno parte del Consiglio ecumenico delle Chiese (Coe) e di altre comunit\u00e0 di fede, malati di Aids, adolescenti, giovani e persone con disabilit\u00e0 hanno iniziato ieri in Zambia un incontro sul programma \u201cIniziative ecumeniche per la lotta all\u2019HIV\u201d. Fino a domani, insieme al Consiglio delle Chiese dello Zambia, il Coe insister\u00e0 sull\u2019importanza del trattamento HIV. L\u2019iniziativa, riferisce il portale del Coe, vuole evidenziare in che modo la comunit\u00e0 dei credenti pu\u00f2 affrontare i problemi posti da alcuni leader religiosi che scoraggiano le terapie antiretrovirali a quanti convivono con l\u2019HIV, impedendo, in questo modo, l\u2019adesione al trattamento contro l\u2019Aids. Nel corso dell\u2019incontro si parler\u00e0 di dignit\u00e0 umana e diritti umani, e saranno analizzate proposte concrete per l\u2019adozione di teologie pi\u00f9 olistiche e di sostegno alla vita nel contesto dell\u2019HIV. Padre Emmanuel Chikoya, segretario generale del Consiglio delle Chiese dello Zambia afferma che \u201cil Manuale sull\u2019adesione al trattamento del Coe contiene informazioni preziose sul ruolo della comunit\u00e0 religiosa nel promuovere appunto l\u2019adesione al trattamento e la riduzione dello stigma\u201d. Il Manuale di adesione al trattamento del Coe \u00e8 stato redatto nello Zambia nel 2018. (TC)\n19 marzo - ITALIA A Bologna Dad e Doposcuola nelle parrocchia: due progetti dell\u2019arcidiocesi per aiutare le famiglie\nPer aiutare le famiglie e gli studenti in questo difficile momento segnato dalla pandemia di Covid-19, diverse parrocchie dell\u2019arcidiocesi di Bologna hanno messo a disposizione locali per i progetti \u201cDad\u201d e \u201cDoposcuola\u201d. \u00c8 un modo per fornire assistenza nella didattica a distanza e favorire lo studio. I due progetti, curati dall\u2019Ufficio diocesano per la Pastorale Scolastica, sono stati accolti anche dall\u2019Ufficio scolastico regionale e sono illustrati sul sito https://scuola.chiesadibologna.it/aiutiamo-la-scuola, che include anche l\u2019elenco dei doposcuola. Sono 20 le parrocchie in citt\u00e0 e 18 quelle sul territorio metropolitano che, in collaborazione con Agesci e Protezione civile, offrono i propri spazi a studenti di scuola primaria e secondaria di primo grado che non hanno la possibilit\u00e0 di accedere alla Didattica a distanza (Dad) in modo autonomo, in particolare per mancanza di computer o connessione. I doposcuola, invece, rappresentano un\u2019occasione per combattere la solitudine o la difficolt\u00e0 di studio grazie a persone, adulti e giovani, disponibili ad aiutare gli studenti nei compiti del pomeriggio. Secondo gli ultimi dati di febbraio dell\u2019Ufficio diocesano per la Pastorale Scolastica, in situazione di regolarit\u00e0 i doposcuola nella diocesi di Bologna erano 123, frequentati da un totale di 3.263 studenti di cui 146 con disabilita\u0300 certificata. \u201c\u00c8 un segnale, piccolo e semplice quanto concreto. Questi progetti nascono dall\u2019impulso dato dall\u2019arcivescovo, il cardinale Matteo Zuppi, dalla volont\u00e0 di aiutare le famiglie e gli studenti, di essere un po\u2019 tutti parte della scuola, in questo momento - afferma Silvia Cocchi, incaricata dell\u2019Ufficio diocesano per la Pastorale Scolastica -. Immagino un futuro in questa direzione, realizzare didattica in prossimit\u00e0, non solo nel luogo fisico della classe (\u2026) Nel rispetto dei Protocolli Sanitari e del distanziamento, aiutando a ritrovare il valore della relazione umana, cerchiamo di essere di aiuto concreto\u201d. (TC)\n19 marzo - POLONIA Al via alla Settimana di Preghiera per la Protezione della Vita\nL\u2019Associazione Polacca Difensori della Vita Umana propone a partire da oggi, festa di San Giuseppe, una Settimana di Preghiera per la Protezione della Vita. L\u2019invito \u00e8 a recitare quotidianamente le litanie di San Giuseppe e una preghiera composta da Giovanni Paolo II, tratta dalla Lettera enciclica Evangelium vitae. L\u2019associazione, spiega Magdalena Guziak-Nowak, vuole pregare anche per tutti i bambini non ancora nati, le loro madri e i genitori che hanno avuto una diagnosi prenatale difficile, e ancora per gli infermieri, le ostetriche e i medici, per i politici e i giornalisti. La settimana di preghiera, riferisce un comunicato dell\u2019Ufficio per le comunicazioni estere della Conferenza episcopale, si concluder\u00e0 il 25 marzo, festa dell\u2019Annunciazione, che la Chiesa polacca celebra anche come Giornata della Santit\u00e0 della Vita. Ricerche, in tutto il mondo, confermano che la vita inizia al momento del concepimento, ricorda l\u2019Associazione Polacca Difensori della Vita Umana, e allo stesso tempo, il piccolo essere umano \u00e8 fin dall'inizio un organismo separato e non \u00e8 mai parte del corpo della madre. \u201cQuindi, per essere pro-vita, non \u00e8 necessario essere credenti, basta solo essere onesti\u201d scrivono gli organizzatori della settimana di preghiera. Per sostenere l\u2019iniziativa, a fine gennaio la segreteria della Conferenza episcopale ha fatto pervenire a tutte le curie diocesane il materiale necessario. (TC)\n19 marzo - ITALIA Il 22 marzo il consiglio permanente della Cei discuter\u00e0 dei sacerdoti in Italia e dell\u2019accesso delle donne al lettorato e all\u2019accolitato\nLa situazione dei sacerdoti in Italia, la sfida della formazione nei seminari e la presenza di presbiteri provenienti da altri Paesi saranno al centro della sessione primaverile del Consiglio permanente della Conferenza episcopale italiana che si svolger\u00e0 a Roma, a Villa Aurelia, dal 22 al 24 marzo. Previste anche tre comunicazioni, riferisce un comunicato stampa: la prima sul percorso da sviluppare per l\u2019elaborazione degli Orientamenti per l\u2019attuazione del Motu Proprio di Papa Francesco Spiritus domini sull\u2019accesso delle donne al ministero istituito del lettorato e dell\u2019accolitato; la seconda sui tre recenti documenti della Congregazione per l\u2019Educazione Cattolica sull\u2019affiliazione, aggregazione e incorporazione degli Istituti di studi superiori e sul monitoraggio delle Facolt\u00e0 e Istituti superiori di scienze religiose in Italia; la terza sull\u2019itinerario di condivisione avviato con l\u2019Incontro di riflessione e spiritualit\u00e0 \u201cMediterraneo frontiera di pace\u201d svoltosi lo scorso anno, nel mese di febbraio, a Bari, \u201cper dare la nostra risposta col Vangelo ai problemi della Chiesa, alle nostre Chiese e alla societ\u00e0 di oggi\u201d, ha detto a un anno dall\u2019evento il cardinale Gualtiero Bassetti, presidente della Cei. Il 25 marzo, alle 11, il segretario generale, monsignor Stefano Russo, illustrer\u00e0 il comunicato finale in una conferenza stampa online trasmessa in streaming sul\n[canale Youtube](https://www.youtube.com/ChiesaCattolicaItaliana) della Conferenza episcopale italiana. (TC)\n19 marzo - ECUADOR In un libro monsignor Espinoza Mateus racconta un anno di pandemia per alimentare la fede e la speranza\n\u201cPenso che questo libro sia una grande lettera pastorale, la prima del mio arcivescovado. Una lettera pastorale diversa, scritta a sacerdoti e fedeli dal dolore di un mondo che \u00e8 rimasto a casa e con la penna di chi scrive sempre con \u2018l\u2019inchiostro del cuore\u2019\u201d: con queste parole monsignor Alfredo Jos\u00e9 Espinoza Mateus, arcivescovo di Quito, in Ecuador, definisce il suo\n[eBook \u201cMessaggi di speranza\u201d](https://www.arquidiocesisdequito.com.ec/ebook-mensajes-de-esperanza.html) in cui, a un anno dalla dichiarazione dell\u2019Organizzazione Mondiale della Sanit\u00e0 della pandemia di Covid-19, ha raccolto 75 storie scritte durante l\u2019emergenza sanitaria, la quarantena e i momenti pi\u00f9 critici vissuti dal suo Paese. Si tratta di semplici storie, spiega il presule, che raccontano la pandemia e che propongono valori da vivere. Il volume, riferisce il portale dell\u2019arcidiocesi di Quito, \u00e8 dedicato a tutti gli eroi della pandemia: medici, infermieri, personale sanitario, polizia, militari, lavoratori in genere, contadini, operatori ecologici, insegnanti, famiglie e sacerdoti, \u201cche hanno chiuso le loro chiese, ma non il loro cuore di pastori\u201d. Con la prefazione dell\u2019arcivescovo di Tegucigalpa, il cardinale \u00d3scar Andr\u00e9s Rodr\u00edguez Maradiaga, l\u2019eBook, afferma monsignor Espinoza Mateus, vuole \u201calimentare la speranza e la fede\u201d dell\u2019intera arcidiocesi di Quito. (TC)\n19 marzo - FRANCIA Dalla Conferenza episcopale i suggerimenti per pregare San Giuseppe\nUna grande opportunit\u00e0 per avvicinarsi al padre putativo di Ges\u00f9, un uomo umile, tenero, coraggioso: cos\u00ec il portale della Conferenza episcopale francese definisce l\u2019anno dedicato a San Giuseppe, indetto da Papa Francesco lo scorso 8 dicembre, al quale oggi si affianca l\u2019Anno della Famiglia Amoris Laetitia. A 5 anni dalla pubblicazione\n[dell\u2019esortazione apostolica post sinodale sull\u2019amore nella famiglia](http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html), e nel giorno in cui si celebra il patrono della Chiesa Universale, saranno proposti nelle diocesi di tutto il mondo riflessioni, approfondimenti e iniziative per accompagnare le famiglie di fronte alle sfide del mondo contemporaneo. Il Dicastero per i Laici, la Famiglia e la Vita sosterr\u00e0 parrocchie, diocesi, universit\u00e0 e associazioni con \u201cstrumenti di spiritualit\u00e0 familiare, di formazione e azione pastorale sulla preparazione al matrimonio, l\u2019educazione all\u2019affettivit\u00e0 dei giovani, sulla santit\u00e0 degli sposi e delle famiglie che vivono la grazia del sacramento nella loro vita quotidiana\u201d, fino al 26 giugno 2022, quando in occasione del X Incontro Mondiale delle Famiglie, che si svolger\u00e0 a Roma, lo speciale anno ci concluder\u00e0. La Conferenza episcopale francese, ricordando che San Giuseppe, nella vita quotidiana, \u00e8 stato un padre che ha accettato lo \u2018straordinario\u2019 di Dio, intraprendendo il suo cammino verso la santit\u00e0, suggerisce le proposte della [rete sociale di preghiera Hozana](https://hozana.org/). \u201cCon tanta discrezione, tenerezza e forza, San Giuseppe \u00e8 pronto ad aiutarci nella nostra vita quotidiana, a prendersi cura di coloro che Dio gli affida\u201d si legge nel portale dei vescovi di Francia che illustrano tre modalit\u00e0 per accostarsi al patrono della Chiesa Universale: chiedendo la sua intercessione con la preghiera per le famiglie o per i problemi quotidiani (lavoro, alloggio, ecc.), o con le litanie di San Giuseppe; recitando il rosario di San Giuseppe meditando sui momenti della vita di Ges\u00f9, attraverso gli occhi di Giuseppe; dedicando alcuni giorni di preghiera con una novena (preghiera di nove giorni) o una trentina (preghiera di trenta giorni). (TC)\n18 marzo - GERMANIA Presentato Rapporto indipendente sulla lotta agli abusi nell\u2019Arcidiocesi di Colonia\n\u00c8 stato presentato oggi, 18 marzo, un \u201cRapporto indipendente sulla lotta agli abusi sessuali nell\u2019Arcidiocesi di Colonia\u201d, in Germania, commissionato ad ottobre 2020 dall\u2019arcivescovo locale, cardinale Rainer Maria Woelki, e frutto di un\u2019indagine svolta in modo indipendente dallo studio legale Gercke & Wollschl\u00e4ger. Il documento, ampio oltre 800 pagine \u2013\n[informa il sito web diocesano](https://www.erzbistum-koeln.de/rat_und_hilfe/sexualisierte-gewalt/studien/unabhaengige-untersuchung/) - copre \u201cil periodo che va dal 1975 al 2018 ed esamina in dettaglio 236 fascicoli, con l'obiettivo di identificare, nel modo pi\u00f9 specifico possibile, eventuali mancanze e violazioni legali esistenti, nonch\u00e9 i responsabili\u201d. In particolare, il Rapporto riferisce di 314 vittime di abusi sessuali, tutti minori tranne uno, e di 202 aggressori, di cui quasi due terzi appartenenti al clero. Come primo atto, il cardinale Woelki ha temporaneamente sollevato dall\u2019incarico il vescovo ausiliare di Colonia, monsignor Dominikus Schwaderlapp, e il vicario giudiziale, padre G\u00fcnter Assenmacher, che sarebbero responsabili di violazioni di obblighi d\u2019ufficio, ribadendo quanto detto in passato: la preoccupazione primaria \u00e8 di creare chiarezza e, per quanto possibile, giustizia per coloro che sono stati vittime di abusi sessuali. Tra le altre persone che avrebbero compiuto violazioni degli obblighi nel trattare i casi di abuso, ci sarebbero anche l'arcivescovo di Amburgo Stefan He\u00dfe e l'ex vicario generale di Colonia Norbert Feldhoff, cos\u00ec come i cardinali arcivescovi gi\u00e0 deceduti Joseph H\u00f6ffner (1906-1987) e Joachim Meisner (1933-2017). Il cardinale Woelki, dal suo canto, non \u00e8 accusato di violazioni. Dallo studio emerge anche una mancanza di responsabilit\u00e0, chiarezza giuridica e trasparenza che hanno favorito il fenomeno degli abusi. Condizioni cambiate solo con l'istituzione di un centro di intervento nel 2015. \"Gli incidenti e gli eventi menzionati\u201d dal Rapporto \u2013 ha sottolineato il cardinale Woelki - \"mi colpiscono profondamente. Gli ecclesiastici sono stati colpevoli di aver inflitto violenza alle persone a loro affidate. E in molti casi senza essere puniti per questo e - ancora peggio - senza che le persone colpite da questi abusi fossero prese sul serio e protette\u201d. Questa \u00e8 una forma di \u201ccopertura\u201d \u2013 ha sottolineato, aggiungendo: \u201cMa una prima promessa \u00e8 stata finalmente mantenuta: scoprire ci\u00f2 che \u00e8 stato e ci\u00f2 che \u00e8. Per chiarire gli insabbiamenti e far luce su chi siano stati i responsabili\". Oltre che al cardinale Woelki, il Rapporto \u00e8 stato consegnato in copia anche a Peter Bringmann-Henselder, membro del Comitato consultivo dell\u2019Arcidiocesi, il quale ha commentato: \u201cCome persone colpite dagli abusi, abbiamo dovuto aspettare a lungo questo importante passo avanti di chiarimento. Ma oggi sono contento che almeno questa promessa sia stata mantenuta\u201d. Il 23 marzo, si terr\u00e0 poi una seconda conferenza stampa in cui verranno presentate ulteriori dati, relativi soprattutto alla prevenzione degli abusi. (IP)\n18 marzo - SPAGNA La Caritas diocesana di Merida-Badajoz lancia la campagna \"Tendi la mano e fatti coinvolgere\"\nContinua l\u2019impegno della Caritas diocesana di Merida-Badajoz a sostegno delle persone pi\u00f9 svantaggiate, in questo tempo di pandemia, con la nuova campagna \"Tendi la mano e fatti coinvolgere\". La Caritas, nella consapevolezza che solo tramite l\u2019unione e l\u2019impegno di tutte le persone si riesca a creare una rete di risorse che migliora la vita di tutti, ha lanciato un appello ai cattolici a farsi coinvolgere e a diventare membri dell\u2019organizzazione, per poter rafforzare cos\u00ec il suo impegno nella lotta contro la disuguaglianza e la povert\u00e0 e per fare in modo che nessuno venga lasciato indietro. \u00c8 solo grazie al lavoro dei volontari, e alla solidariet\u00e0 di molte persone, organizzazioni, aziende e collaboratori, che la Caritas di Merida-Badajoz \u00e8 riuscita, infatti, a rispondere ai bisogni di coloro che hanno vissuto e stanno vivendo ancora un momento difficile. L\u2019appello \u00e8 rivolto, dunque, a tutta la societ\u00e0, a tutte le persone che vogliono impegnarsi, dare una mano, permettendo cos\u00ec alla Caritas di essere presente ovunque ce ne sia pi\u00f9 bisogno. (AP)\n18 marzo - SPAGNA #coronavirus Comunit\u00e0 di Sant\u2019Egidio di Madrid: nell\u2019ultimo anno distribuite 300.000 cene ai senzatetto\n\"La pandemia sta aumentando la povert\u00e0. Che cresca anche la solidariet\u00e0. Abbiamo bisogno di te!\": \u00e8 il grido lanciato dalla Comunit\u00e0 di Sant'Egidio di Madrid, sulla sua pagina web, dopo un anno che ha visto crescere in maniera preoccupante la povert\u00e0 non solo tra coloro che gi\u00e0 ne soffrono gli effetti, come i senzatetto, ma anche tra le famiglie a basso reddito, gli anziani e i lavoratori precari. Dal 15 marzo 2020 ad oggi, il movimento cattolico ha dovuto raddoppiare i suoi sforzi per rispondere ai bisogni delle persone pi\u00f9 fragili e vulnerabili colpite dalla crisi sanitaria ed economica. 300.000 sono state le cene distribuite ai senzatetto e 1.500 le famiglie aiutate, nel rispetto delle norme anti Covid-19. Una situazione \"senza precedenti\", secondo la Comunit\u00e0. Tuttavia, di fronte alle crescenti necessit\u00e0, si \u00e8 moltiplicata anche la solidariet\u00e0, \u201csotto forma di numerose persone che si sono avvicinate alla Comunit\u00e0 di Sant'Egidio per sostenere chi ha bisogno\". Ci\u00f2 ha permesso di aiutare un maggior numero di persone e pi\u00f9 spesso, \u00e8 stato precisato. \"Oggi pi\u00f9 che mai - ha concluso il movimento -, data la situazione di grande fragilit\u00e0 e incertezza, \u00e8 essenziale continuare a sostenere coloro che stanno soffrendo di pi\u00f9 a causa della crisi sanitaria, economica e sociale\", impegnarsi a non abbandonare chi soffre di pi\u00f9 in questo tempo di pandemia, essere \"Fratelli tutti\" e \u201ccostruire la Chiesa, a partire dagli ultimi\". (AP)\n18 marzo - MAURITIUS #coronavirus. Consiglio delle Religioni: praticare la fede in sicurezza, per proteggerci dal contagio\n\u00c8 il momento di dimostrare che si pu\u00f2 praticare la fede in sicurezza, proteggendoci a vicenda dal contagio di coronavirus: cos\u00ec, in sintesi, il Consiglio delle religioni delle Mauritius,\n[in una nota](https://www.dioceseportlouis.org/2021/03/16/le-conseil-des-religions-aux-chefs-religieux-la-foi-fait-partie-des-actions-preventives-et-reactives-pour-se-proteger-mutuellement/) rivolta ai leader religiosi. \u201cStiamo vivendo un\u2019esperienza particolare, dovuta alla pandemia da Covid-19 che crea scompiglio e sconvolge la nostra vita quotidiana \u2013 si legge - Noi persone di fede siamo addolorate per l\u2019impossibilit\u00e0 di riunirci in preghiera nei nostri luoghi di culto. Ma siamo convinti che mettere a rischio la vita dei nostri cari e delle nostre comunit\u00e0 in generale, riunendoci in massa, non sia un atto di culto\u201d. Per questo, \u00e8 importante far capire che la fede rientra \u201cnelle azioni preventive\u201d dell\u2019emergenza sanitaria. Il Consiglio delle religioni si dice, poi, \u201cmolto deciso a ridurre lo stigma e a prevenire le discriminazioni contro le persone affette dal coronavirus. I pregiudizi, infatti, derivano dalla disinformazione o dall\u2019isteria generalizzata\u201d. In quest\u2019ottica, l\u2019organismo ribadisce che \u201cnon importa a quale religione si appartenga: le parole da mettere in pratica devono essere sempre amore, compassione, rispetto e dignit\u00e0 per ogni fase della vita\u201d. Solo cos\u00ec, infatti, si potr\u00e0 \u201cprosperare\u201d come comunit\u00e0. Al contempo, l\u2019organismo religioso esorta i fedeli a \u201cnon contestare il numero di morti o di contagiati e a non credere che la fede, da sola, possa impedire la diffusione del virus\u201d, perch\u00e9 \u00e8 necessario sempre e comunque proteggersi in modo adeguato. La pandemia, infatti, \u201cpu\u00f2 essere fermata solo se seguiamo le linee-guida igienico-sanitarie previste. E a coloro che affermano di scegliere la preghiera al posto della scienza, si ricordi che la scienza \u00e8 una risposta alla nostra preghiera\u201d. La nota si conclude con l\u2019invocazione al Signore affinch\u00e9 ascolti \u201cil grido di misericordia\u201d lanciato dall\u2019umanit\u00e0. Istituito ufficialmente nel 2001 a seguito di un appello delle Nazioni Unite ai leader religiosi di ogni Paese affinch\u00e9 lavorassero insieme per promuovere la pace, il Consiglio delle religioni delle Mauritius \u00e8 composto da undici membri esecutivi in rappresentanza delle principali fedi presenti sulle Isole e delle varie confessioni cristiane (cattolica romana, anglicana, presbiteriana). Tra le sue attivit\u00e0, quella di sensibilizzare la societ\u00e0 sulla lotta all\u2019Aids e di gestire la Facolt\u00e0 di Dialogo interreligioso presso l\u2019Universit\u00e0 locale. (IP)\n18 marzo - POLONIA Al via #CarForAfrica, nuova attivit\u00e0 missionaria della Chiesa polacca\nSi chiama \u201c#Car for Africa - Rays of Mercy - sedie a rotelle per i disabili nelle missioni\", la nuova iniziativa di solidariet\u00e0 missionaria organizzata da Miva Polonia e\n[annunciata dal sito della Conferenza episcopale della Polonia](https://episkopat.pl/trwa-inicjatywa-miva-polska-wozekdlaafryki-akcja-promienie-milosierdzia/). \u201cI missionari sono sinonimo di fedelt\u00e0 a Dio e al Vangelo. Evangelizzano attraverso i loro servizi caritativi, educativi e medici\u201d, ha dichiarato padre Kazimierz Szymczycha, segretario della Commissione episcopale polacca per le Missioni, durante la conferenza stampa di presentazione. Il sacerdote ha ricordato la dimensione evangelizzatrice ed educativa del servizio dei missionari in vari angoli del mondo. \"La nostra azione \u00e8 pi\u00f9 legata al terzo elemento: la cura della salute aiuta molto, nobilita le persone che non possono muoversi, le solleva da terra, letteralmente e figurativamente\u201d, ha sottolineato riferendosi all'azione di acquisto di sedie a rotelle indicando sia la possibilit\u00e0 di muoversi, ma anche il senso di sicurezza morale, fisica e psicologica che una sedia a rotelle d\u00e0 ai disabili. Il segretario della Commissione ha ricordato che in 99 Paesi del mondo ci sono pi\u00f9 di 1883 missionari in servizio: \"Sono un segno di speranza per i malati\", ha notato ricordando quanto nell\u2019attuale difficile periodo della pandemia, i missionari siano rimasti con i loro fedeli. Padre Jerzy Kra\u015bnicki, direttore di Miva Polonia, ha parlato della campagna #CarForAfrica: \"Il nostro motto e slogan \u00e8 \u2018Portiamo Cristo\u2019: un motto che viviamo non solo con la carit\u00e0, anche se servono aiuti concreti\". Tra questi le iniziative portate avanti da Miva per fornire ai missionari mezzi di trasporto, come \"1 penny per 1 km\", \"Con il Vangelo su una moto\", \"Salviamo vite - Ambulanza missionaria\" e altri pi\u00f9 piccoli come \"Motoslitta per le missioni\", \"Un atto di fede\" e \"Raggi di misericordia\". \"La nostra intenzione \u00e8 che la testimonianza dei nostri compatrioti in Polonia e dei missionari che servono nelle missioni diventi visibile attraverso un aiuto concreto nell'acquisto di sedie a rotelle\", ha detto ancora padre Kra\u015bnicki, riferendo che nell\u2019ultimo anno, nonostante la pandemia e le restrizioni alla raccolta di fondi, Miva Polonia non ha sospeso i suoi aiuti, anzi, c'\u00e8 stato ancora di pi\u00f9: \"Il nostro aiuto raggiunge ogni anno 35 Paesi. L'anno scorso abbiamo donato aiuti per un importo pari a tre milioni 582 mila zloty. Questo \u00e8 un dono della Chiesa in Polonia, della gente, di singoli benefattori\". (RB)\n18 marzo - CILE #coronavirus Monsignor Chomali invita i fedeli a pregare San Sebasti\u00e1n de Yumbel nelle loro case\nIeri, mercoled\u00ec 17 marzo, monsignor Fernando Chomali, arcivescovo di Concepci\u00f3n, in occasione della festa di San Sebasti\u00e1n de Yumbel, che si celebrer\u00e0 il prossimo 20 marzo, ha annunciato ai fedeli - si legge sul sito web dell\u2019Episcopato - che il 19, 20 e 21 marzo il Santuario in onore del Santo, meta di pellegrinaggio ogni anno, terr\u00e0 le porte chiuse, per evitare assembramenti e nuovi contagi. \"Vi invito a non andare, dobbiamo evitare la folla\u201d ha scritto il presule, chiamando i cattolici a pregare San Sebasti\u00e1n nelle loro case. \u201dSiamo in un momento molto complesso della pandemia e dobbiamo collaborare rispettando rigorosamente tutte le norme stabilite dalle autorit\u00e0 sanitarie \", ha precisato. Monsignor Chomali ha, infine, benedetto tutta la comunit\u00e0 e ha fatto appello all'unit\u00e0 nella societ\u00e0 per superare il difficile momento che il Cile sta attraversando a causa della diffusione della pandemia di coronavirus. (AP)\n18 marzo - ITALIA Anno San Giuseppe. Composta a L\u2019Aquila la musica per la preghiera di Papa Francesco\n\u201cSalve, custode del Redentore e sposo della Vergine Maria. A te Dio affid\u00f2 il suo Figlio; in te Maria ripose la sua fiducia; con te Cristo divent\u00f2 uomo\u201d: sono questi alcuni versi della preghiera a San Giuseppe, posta da Papa Francesco a chiusura della Lettera apostolica \u201c\n[Patris corde \u2013 Con cuore di Padre](http://www.vatican.va/content/francesco/it/apost_letters/documents/papa-francesco-lettera-ap_20201208_patris-corde.html)\u201d. Un documento che celebra il 150.mo anniversario della dichiarazione dello Sposo di Maria quale Patrono della Chiesa universale e che \u00e8 accompagnato da un decreto della Penitenzieria apostolica che annuncia l\u2019indizione di uno speciale \u201cAnno di San Giuseppe\u201d. L\u2019evento, apertosi gi\u00e0 l\u20198 dicembre scorso, si concluder\u00e0 nella stessa data di quest\u2019anno. Ad accompagnare la preghiera voluta dal Pontefice ora c\u2019\u00e8 una musica, opera del Maestro aquilano Emanuele Castellano. \u201cInizialmente \u2013 spiega l\u2019artista, [in una nota diffusa dalla diocesi abruzzese](http://www.chiesadilaquila.it/2021/03/18/composta-a-laquila-la-musica-per-linno-a-san-giuseppe-scritto-da-papa-francesco/), guidata dal Cardinale Giuseppe Petrocchi - avevo scritto una musica pensata per coro a quattro voci miste, con un'armonizzazione piuttosto semplice. Successivamente ho voluto rimettere mano all'armonizzazione corale, rendendola pi\u00f9 completa, e scrivendo l'orchestrazione per un ensemble di archi e flauto concertante, coinvolgendo come musicisti dei giovani professionisti della nostra citt\u00e0\u201d. Del brano \u00e8 stata realizzata anche \u201cuna registrazione professionale\u201d, grazie \u201calla disponibilit\u00e0 dell\u2019Ufficio Liturgico arcidiocesano, diretto da don Martin Gajda, che ha messo a disposizione per l\u2019esecuzione la monumentale chiesa di San Silvestro nel centro cittadino\u201d. Alla registrazione hanno preso parte il Coro \u201cSan Massimo\u201d, composto dai ragazzi della Pastorale Giovanile locale, e il Coro della Parrocchia Universitaria dell\u2019Aquila, che ha come patrono San Giuseppe, venerato con il titolo di \u201cartigiano\". (IP)\n18 marzo - ITALIA #coronavirus Giornata in memoria delle vittime. Il cardinale Bassetti (Cei): il silenzio si fa preghiera\n\u201cVogliamo pregare per tutti coloro che sono stati strappati alla vita dal virus che da pi\u00f9 di un anno sta flagellando l\u2019Italia e il mondo intero. Oggi \u00e8 il momento di fare silenzio e di rivolgere il nostro pensiero alle oltre centomila persone che non ce l\u2019hanno fatta. Un silenzio che si fa preghiera e che apre alla speranza\u201d. Cos\u00ec il cardinale Gualtiero Bassetti, Presidente della Conferenza episcopale italiana, annuncia la preghiera per la prima Giornata nazionale in memoria delle vittime di Covid che si celebra oggi. \u201cOggi \u00e8 l\u2019occasione per fare memoria, perch\u00e9 chi non ha memoria non ha radici e viene sradicato da qualunque vento \u2013 ha detto ancora il porporato - la memoria \u00e8 come un contenitore che d\u00e0 senso profondo alla vita e da cui si pu\u00f2 attingere. La preghiera diventa allora una cannella d\u2019acqua fresca che sgorga da questo contenitore e si traduce in un dialogo con Dio\u201d. \u201cLa gente ha bisogno di pane, ma anche di lavoro, di solidariet\u00e0 e di grazia perch\u00e9 senza grazia la vita non ha senso \u2013 riflette il presidente della Cei - c\u2019\u00e8 una primavera che si prepara in questo inverno apparente, ripeteva La Pira e anche noi, oggi, vogliamo pensare che sia cos\u00ec, certi che la morte non abbia l\u2019ultima parola\u201d. La Giornata nazionale istituita per conservare e rinnovare la memoria di tutte le persone decedute a causa dell\u2019epidemia di Coronavirus viene celebrata nelle chiese che sono in Italia con liturgie e momenti dedicati. Nella sede della Conferenza episcopale italiana \u00e8 stata issata la bandiera a mezz\u2019asta. Per l\u2019occasione, infine, l\u2019Ufficio liturgico nazionale ha composto una preghiera da recitare singolarmente o in comunit\u00e0. (RB)\n18 marzo - AMERICA LATINA Verso la 38.ma Assemblea Celam: \u201cTessere sogni, rinnovare impegni\u201d\n\u201cTessere sogni, rinnovare impegni\u201d \u00e8 il tema della 38.ma Assemblea generale del Celam (Consiglio episcopale latinoamericano) per la quale l\u2019organismo si sta preparando. \u201cFinora \u2013\n[informa una nota](https://prensacelam.org/2021/03/17/camino-a-la-38a-asamblea-del-celam-las-siete-convicciones-de-tegucigalpa/) \u2013 sono stati raccolti i contributi del magistero di Papa Francesco, della presidenza dell\u2019organismo e delle 22 Conferenze episcopali del continente\u201d. Inoltre, ci si \u00e8 messi al lavoro per attuare il cos\u00ec detto \u201cMandato di Tegucigalpa\u201d, ovvero per dare vita ai princip\u00ee basilari emersi dalla 37.ma Plenaria del Celam, tenutasi a maggio 2019 proprio a Tegucigalpa, per rilanciare \u201cla natura sinodale dalla Chiesa latinoamericana e caraibica come necessit\u00e0 di discernere i segni dei tempi\u201d. I sette princip\u00ee ribadiscono, in primo luogo, che il Celam \u201c\u00e8 un organismo necessario ed attuale, chiamato a guidare la comunione, la missione e il servizio nel continente\u201d. In secondo luogo, si ricorda che il Consiglio episcopale \u00e8 \u201cuna scuola di sinodalit\u00e0\u201d, il che implica \u201cascoltare le Conferenze Episcopali, promuovere una Chiesa meno \u2018clericale\u2019, dare maggiore spazio alle donne e creare ponti di comunicazione con altri organismi\u201d. In terzo luogo, si afferma \u201cla natura sussidiaria del Celam, al servizio delle Conferenze episcopali\u201d. Un principio che porta al successivo, ovvero al \u201cbisogno di una struttura conforme e di una pianificazione pi\u00f9 adeguata alle realt\u00e0 emergenti e alle sfide pastorali continentali\u201d. Altro punto emerso dall\u2019incontro di Tegucigalpa, quello dell\u2019importanza di \u201cstabilire una relazione pi\u00f9 diretta con le Conferenze episcopali al fine di promuovere iniziative comuni di advocacy nella regione\u201d. Centrale, inoltre, il richiamo ad \u201campliare l\u2019offerta formativa del Consiglio, grazie all\u2019uso dei media\u201d, mentre come settimo e ultimo punto \u00e8 stato proposto lo svolgimento di una nuova Conferenza generale dell\u2019episcopato latinoamericano, come quella tenutasi nel 2007 ad Aparecida, in Brasile. Da ricordare che la ristrutturazione del Celam \u00e8 stata al centro anche dell\u2019Assemblea che l\u2019organismo ha tenuto a settembre 2020. Obiettivo dell\u2019incontro \u00e8 stato infatti quello di ripensare il Consiglio episcopale, dotandolo di un\u2019organizzazione pi\u00f9 leggera, pi\u00f9 flessibile e pi\u00f9 efficace nelle risposte, soprattutto in quelle pastorali, per renderlo sempre pronto ad affrontare le sfide che la Chiesa incontra nel continente latinoamericano. Per raggiungere tale obiettivo, hanno detto i vescovi, occorre \u201cun discernimento teologico-pastorale dei segni dei tempi, cos\u00ec da realizzare una conversione integrale e promuovere una Chiesa davvero evangelizzatrice, missionaria, sinodale e in uscita che tenga conto della realt\u00e0 continentale, senza per\u00f2 dimenticare che tutto \u00e8 connesso\u201d. Importante anche porre l\u2019accento sull\u2019annuncio propositivo della fede, affinch\u00e9 sia sempre accompagnata \u201cda una proposta di speranza e da una rivoluzione della tenerezza che porti al superamento delle situazioni pi\u00f9 difficili\u201d. Il rinnovamento e la ristrutturazione del Celam, hanno affermato i presuli, sono \u201cun processo in costruzione, articolato e sinodale\u201d che punta \u201calla collegialit\u00e0, alla conversione integrale, ad una visione inclusiva\u201d, rafforzando la cooperazione con le istituzioni e integrando i diversi organismi ecclesiali. In questo modo, hanno concluso, si arriver\u00e0 alla costruzione di una vera \u201crete di reti\u201d. (IP)\n18 marzo - COLOMBIA I vescovi denunciano la grave situazione umanitaria vissuta dalle comunit\u00e0 indigene del comune di Murind\u00f3\nI vescovi che hanno partecipato ad una missione umanitaria nel comune di Murind\u00f3, dal 7 all\u201911 marzo, hanno denunciato la grave situazione umanitaria vissuta dalle comunit\u00e0 indigene del comune nel dipartimento di Antioquia, in occasione di una conferenza stampa, tenutasi il 17 marzo, presso la sede della Conferenza episcopale colombiana, alla presenza di monsignor Luis Jos\u00e9 Rueda, arcivescovo di Bogot\u00e0 e Primate della Colombia. Monsignor Juan Carlos Barreto, vescovo di Quibd\u00f3, e monsignor Hugo Alberto Torres, vescovo di Apartad\u00f3, insieme a Germ\u00e1n Valencia, rappresentante dell'Organizzazione Nazionale Indigena (ONIC) e Amelicia Santacruz, dell'Organizzazione Indigena di Antioquia (OIA), hanno denunciato le gravi violazioni commesse contro i diritti umani sia dall'Esercito di Liberazione Nazionale (ELN) che dal gruppo paramilitare dell\u2019Autodefensas Gaitanistas de Colombia (AGC). Secondo un comunicato, diffuso sulla pagina web dell\u2019Episcopato, la missione avrebbe scoperto l\u2019installazione da parte dell\u2019ELN di mine antiuomo nei campi coltivati e sulle strade della citt\u00e0 di Murind\u00f3, nella regione di Urab\u00e1, nel dipartimento di Antioquia, e la libert\u00e0 di movimento dell'AGC nel territorio, perch\u00e9 in collusione con le forze di sicurezza. \"I gruppi armati combattono per il controllo delle rotte del narcotraffico, la semina e la raccolta di colture illecite e il posizionamento geo-strategico\", si legge nel documento letto nel corso della conferenza stampa, portando le comunit\u00e0 indigene ad essere vittime di \"confinamento, spostamento, reclutamento dei loro giovani, minacce ai leader e alle comunit\u00e0 e perdita della loro autonomia\". Per questo motivo, i vescovi hanno chiesto allo Stato di rispondere alle violazioni contro la popolazione indigena di questi territori. \"L'intervento dello Stato \u2013 hanno affermato - \u00e8 necessario per garantire i diritti sociali, l'aiuto umanitario urgente, lo sminamento del territorio e la protezione collettiva che permetta loro di godere della pace nei loro ambienti culturali\", hanno osservato, aggiungendo inoltre che \u201cle forze di pubblica sicurezza sono tenute a prendere completamente le distanze dagli attori illegali affinch\u00e9 il loro lavoro di protezione sia garantito\u201d. \"Tutte le agenzie statali \u2013 hanno continuato -, compreso il Governo Nazionale, il Governo di Antioquia, l'Ufficio del Sindaco di Murind\u00f3 e gli organi di controllo e giudiziari, sono tenuti a rispettare i loro impegni costituzionali e l'intervento adeguato e tempestivo in questa situazione e nelle situazioni strutturali che si stanno vivendo nella regione\". Hanno insistito inoltre che il governo nazionale \"riapra lo spazio per una soluzione del conflitto armato attraverso il dialogo\", per evitare che si precipti in una spirale di violenza senza fine che distrugger\u00e0 la vita di molte persone\". Infine, hanno esortato i gruppi armati a riconoscere \u201cche le loro azioni sono assolutamente dannose per la popolazione civile\", invitandoli al rispetto del diritto internazionale umanitario e al rispetto dei diritti umani delle comunit\u00e0. Da parte loro, per concludere, i vescovi si sono impegnati a continuare ad accompagnare le comunit\u00e0 colpite dalla violenza, incoraggiandole a non abbandonare i loro territori e \"a perseverare nella rivendicazione dei diritti loro riconosciuti dalla costituzione nazionale\". Alla missione umanitaria hanno partecipato le delegazioni delle diocesi di Quibd\u00f3 e Apartad\u00f3, il Consiglio Comunitario Maggiore dell'Organizaci\u00f3n Campesina Integral del Atrato (Cocomacia), il Cabildo Mayor de Murind\u00f3 e il Coordinamento Regionale del Pacifico. (AP)\n18 marzo - GERMANIA Domenica 21 marzo torna la raccolta quaresimale per i poveri Misereor\nSi svolger\u00e0 durante le celebrazioni della quinta domenica di Quaresima, il prossimo 21 marzo, la tradizionale raccolta Misereor, che comprende le offerte per i bambini pi\u00f9 poveri. Molte le attivit\u00e0 previste all\u2019insegna del motto di quest'anno \u201cFunziona!\u201d, tutte rigorosamente in digitale a causa della pandemia in corso,\n[come ricorda il sito della Conferenza episcopale tedesca](https://www.dbk.de/presse/aktuelles/meldung/aufruf-der-deutschen-bischoefe-zur-fastenaktion-misereor-2021). I fondi che verranno raccolti quest\u2019anno nella campagna nazionale saranno inviati nella regione amazzonica boliviana, dove la crisi \u00e8 particolarmente insostenibile e dove le organizzazioni partner di Misereor lavorano risolutamente con la popolazione indigena per preservare il loro habitat naturale. \u201cDove le persone si prendono cura l'una dell'altra e si difendono a vicenda, l\u00ec il futuro pu\u00f2 avere successo\u201d. Esordiscono cos\u00ec, i vescovi tedeschi, nel loro appello ai fedeli affinch\u00e9 partecipino a Misereor: \u201cAbbiamo urgente bisogno di uno stile di vita caratterizzato dal rispetto per ogni essere umano e per la creazione di Dio. L'habitat delle popolazioni indigene \u00e8 minacciato dagli interessi economici dell'agribusiness, delle miniere e dell'estrazione del gas, perci\u00f2 stiamo dalla parte del popolo in Bolivia e altrove! Facciamo insieme della Quaresima un tempo di conversione. Sforziamoci per una maggiore giustizia globale, sociale ed ecologica. Condividiamo con i popoli del Sud globale le nostre speranze, le nostre preghiere e il nostro impegno. Vi ringraziamo anche sinceramente per la vostra generosa donazione a Misereor\u201d. (RB)\n18 marzo - KENYA #coronavirus. Vescovi incoraggiano dirette audio-video per celebrazioni liturgiche della Settimana Santa\nIn Kenya, sono attualmente 116mila i casi totali di coronavirus e quasi 2mila i decessi. Per questo, in vista della Settimana Santa, la Conferenza episcopale nazionale (Kccb) incoraggia la trasmissione audio-video, nonch\u00e9 lo streaming in diretta su web, delle celebrazioni liturgiche, cos\u00ec da supplire, in qualche modo, all\u2019impossibilit\u00e0 di tenere Messe con concorso di popolo.\n[In una nota](https://www.aciafrica.org/news/3063/bishops-in-kenya-encourage-broadcast-livestreaming-of-holy-weeks-liturgical-celebrations) a firma del presidente dei vescovi, l\u2019Arcivescovo Philip Anyolo, la Chiesa cattolica del Kenya ricorda che la tecnologia ed in particolare i social media possono rappresentare \u201cun valido aiuto per offrire sostegno e vicinanza alle comunit\u00e0 durante la pandemia\u201d. \u201cFacilitare e favorire\u201d dunque la copertura mediatica delle Messe pasquali, esortando i fedeli a seguire le trasmissioni in diretta, \u201c\u00e8 un segno di unit\u00e0\u201d della Chiesa. Tra le altre indicazioni specifiche offerte dalla Kccb, quella di omettere la lavanda dei piedi nella Messa in Coena Domini del Gioved\u00ec Santo, mentre nella celebrazione della Passione del Signore, il giorno seguente, il bacio della Croce dovr\u00e0 essere limitato al solo celebrante. Per la Domenica delle Palme e la Via Crucis, inoltre, i vescovi raccomandano di evitare le consuete processioni pubbliche che commemorano, rispettivamente, l\u2019ingresso di Ges\u00f9 a Gerusalemme e la sua salita al Calvario per la Crocifissione. Scoraggiata anche l\u2019organizzazione di \u201cattivit\u00e0 ufficiali della Chiesa\u201d nelle ore in cui \u00e8 previsto il coprifuoco nazionale, ovvero dalle 22.00 alle 4 del mattino. A tal proposito, quindi, i presuli raccomandano che la Veglia pasquale del sabato non si tenga o che, al massimo, si concluda entro le ore 20.00, perch\u00e9 \u201cnon \u00e8 saggio esporre inutilmente i fedeli alle sanzioni da parte dell\u2019autorit\u00e0 civile per violazioni del coprifuoco\u201d. Riconoscendo, poi, che le linee-guida per le celebrazioni in tempo di pandemia \u201cnon sono sempre state facili da seguire per il popolo di Dio in Kenya\u201d, i vescovi ricordano tuttavia che esse sono state prese \u201cper garantire il culto nel rispetto del bene comune e della salute pubblica\u201d. Infine, la rassicurazione ai fedeli: \u201cMolto presto torneremo alla normale liturgia\u201d. (IP)\n18 marzo - ITALIA #coronavirus Aperto nuovo Emporio a Baranzate: a quota 11 i minimarket solidali di Caritas Ambrosiana\nA un anno dall\u2019inizio della pandemia apre a Baranzate, alle porte di Milano, un nuovo Emporio della Solidariet\u00e0, il secondo in 12 mesi, che porta a 11 il numero di questi dispensari alimentari presenti nella Diocesi di Milano. Lo scrive Caritas Ambrosiana in un comunicato. \u201cQuesto anno abbiamo deciso di investire i nostri sforzi su queste strutture che, a differenza di altri sistemi di distribuzione di aiuti, consentono alle persone in difficolt\u00e0 di scegliere, come in un normale negozio di alimentari, quello che vogliono. Inoltre chi lo desidera, pu\u00f2 anche contribuire come volontario alla gestione stessa dell\u2019emporio \u2013 dichiara Luciano Gualzetti, direttore di Caritas Ambrosiana - rispettare la dignit\u00e0 delle persone che chiedono \u00e8 la premessa affinch\u00e9 chi \u00e8 finito sotto le macerie di questo terremoto non si perda d\u2019animo e trovi la forza per tirarsi fuori\u201d. Collocato in un ex capannone industriale, il nuovo Emporio ha cominciato a funzionare all\u2019inizio di questa settimana; qui, come negli altri dispensari alimentari, volontari e operatori offrono un servizio essenziale nel pieno rispetto delle norme di sicurezza sanitaria. Gli utenti provengo dal Comune, ma anche da Bollate e dagli altri centri del territorio circostante, compreso il confinante quartiere di Quarto Oggiaro, a nord di Milano. \u201c\u00c8 noto che la crisi abbia colpito pi\u00f9 duramente proprio chi stava peggio. Noi ne siamo stati testimoni in questi mesi. Tantissime persone sono sprofondate nella povert\u00e0 e hanno bussato in parrocchia. Noi le abbiamo aiutate, aumentando il numero di pacchi alimentari e avremmo potuto continuare a farlo, ma poi abbiamo preferito scegliere un altro modello che supera la semplice assistenza. E mi pare significativo che questo nuovo approccio trovi una piena concretizzazione proprio da noi e in questo momento, in cui nonostante le nuove limitazioni, si cerca di guardare anche oltre, al futuro\u201d, spiega don Paolo Steffano, parroco di Baranzate. Operativi anche durante il lockdown e durate i blocchi previsti dal regime delle zone, in quanto servizi essenziali, gli Empori della Solidariet\u00e0 hanno aiutato dall\u2019inizio dell\u2019emergenza sanitaria oltre 18mila persone affiancando i centri di ascolto delle parrocchie. I prodotti che si trovano sugli scaffali sono eccedenze alimentari, vale a dire cibo adatto al consumo ma che per varie ragioni non viene venduto: la legge contro lo spreco alimentare oggi permette di donare le eccedenze a enti in grado di ridistribuirle alle persone in difficolt\u00e0. Secondo il numero di componenti e il reddito complessivo ad ogni famiglia \u00e8 attribuita una tessera con un certo numero di punti ed \u00e8 con questi punti che gli utenti pagano quello che hanno scelto. (RB)\n18 marzo - STATI UNITI Vescovi lanciano pagina web per l\u2019Anno Famiglia-Amoris Laetitia\nSi apre domani 19 marzo, nella Festa di San Giuseppe, l\u2019Anno \u201cFamiglia-Amoris Laetitia\u201d,\n[indetto il 27 dicembre 2020 da Papa Francesco](http://www.vatican.va/content/francesco/it/angelus/2020/documents/papa-francesco_angelus_20201227.html) per celebrare i cinque anni dalla pubblicazione dell\u2019omonima Esortazione apostolica sull\u2019amore nella famiglia. Lo speciale evento si concluder\u00e0 il 26 giugno 2022, in coincidenza con il 10.mo Incontro mondiale delle famiglie previsto a Roma. In vista, dunque, dei prossimi dodici mesi, sono numerose le iniziative che si stanno programmando nelle Chiese di tutto il mondo. La Conferenza episcopale degli Stati Uniti, ad esempio, attraverso la Commissione per i Laici, il matrimonio, la famiglia e la giovent\u00f9, ha lanciato una nuova pagina web dedicata all\u2019evento. Raggiungibile al link [https://www.usccb.org/topics/marriage-and-family-life-ministries/year-amoris-laetitia-family](https://www.usccb.org/topics/marriage-and-family-life-ministries/year-amoris-laetitia-family), la pagina offre diverso materiale: approfondimenti sull\u2019Esortazione apostolica del Pontefice; catechesi sul sacramento del matrimonio, sulla famiglia come Chiesa domestica, sulla teologia del corpo e sulla pianificazione familiare naturale; riflessioni sulla gioia dell\u2019amore coniugale e familiare; risorse per le famiglie in difficolt\u00e0 e per i pellegrini che intendono partecipare all\u2019Incontro mondiale di Roma; suggerimenti per le diocesi che intendono, invece, celebrare l\u2019Incontro a livello locale, in simultanea con quello mondiale. \u201cL\u2019Anno Famiglia Amoris Laetitia \u2013 [spiegano i vescovi degli Stati Uniti](https://www.usccb.org/news/2021/us-bishops-marriage-and-family-life-secretariat-launches-web-pages-celebration-year) - vuole essere un'opportunit\u00e0 per riflettere e apprezzare l'esortazione apostolica del Pontefice e per sostenere l'importante ruolo che le famiglie svolgono, evidenziato soprattutto durante la pandemia da Covid-19\u201d. I contenuti e le risorse spirituali, pastorali e culturali dell'iniziativa, prosegue la nota, \u201csono destinati a raggiungere le famiglie di tutto il mondo e sono pensati per essere attuati a livello locale nelle parrocchie e nelle diocesi, cos\u00ec come nelle universit\u00e0, dai movimenti ecclesiali e dalle associazioni familiari.\u201d Da ricordare che sempre domani, 19 marzo, il Dicastero per i laici, la famiglia e la vita, la diocesi di Roma e il Pontificio Istituto teologico Giovanni Paolo II terranno un evento on line sul tema \u201cIl nostro amore quotidiano\u201d. La conferenza virtuale, visibile a tutti sui rispettivi sito web degli organismi promotori, si suddivider\u00e0 in due momenti: il primo in programma alle ore 15.00 e dedicato al tema \u201cNel quinto anniversario di Amoris Laetitia\u201d; il secondo previsto alle ore 16.30 ed incentrato sugli \u201cApprofondimenti teologici\u201d. \u00c8 atteso un messaggio di Papa Francesco, insieme agli interventi, tra gli altri, del Cardinale Kevin Joseph Farrell, prefetto del Dicastero Laici, famiglia, vita; del Cardinale Angelo De Donatis, vicario del Papa per la diocesi di Roma, e dell\u2019Arcivescovo Vincenzo Paglia, Gran Cancelliere dell\u2019Istituto Teologico Giovanni Paolo II. (IP)\n18 marzo - BRASILE #coronavirus Si aggrava la crisi, nel Nord le chiese adottano nuove misure di prevenzione e contenimento\n[La Conferenza episcopale del Brasile, attraverso il suo sito](https://www.cnbb.org.br/igrejas-do-ne2-adotam-novas-medidas-apos-agravamento-da-pandemia-de-covid-19/), fa sapere che nelle regioni del Nord e del Nordest sono state adottate nuove misure di sicurezza nelle chiese per la prevenzione e il contenimento della pandemia da Coronavirus resesi necessarie in seguito all\u2019aggravarsi della pandemia nel Paese. Stando agli ultimi dati diffusi dal Consiglio nazionale delle segreterie di salute degli Stati, infatti, nella sola giornata di ieri il Brasile ha varcato la soglia dei tremila morti in un giorno per un totale di contagi di oltre 99mila, mentre il bilancio dei morti da inizio pandemia si attesta a pi\u00f9 di 284mila morti e oltre 11 milioni di casi. Secondo le stime del ministero della Salute, il numero di decessi per Coronavirus ha gi\u00e0 superato quello dei decessi per Aids degli ultimi 23 anni. Nella regione del Nordest, quindi, cambia il funzionamento degli spazi religiosi e lo svolgimento delle celebrazioni; l'arcidiocesi di Rio Grande do Norte ha pubblicato una lettera in difesa della vita; le arcidiocesi di Olinda e Recife e la diocesi di Cajazeiras hanno annunciato misure sull\u2019apertura delle chiese. Gli Stati di Alagoas, Para\u00edba, Pernambuco e Rio Grande do Norte, in particolare, stanno accumulando record di infezioni da Coronavirus e un aumento del tasso di occupazione dei letti nelle reti sanitarie pubbliche e private. Infine anche l'arcidiocesi di Natal ha pubblicato nei giorni scorsi una lettera aperta in difesa della vita firmata dall'arcivescovo, monsignor Jaime Vieira Rocha, e dai rappresentanti di 80 gruppi e movimenti che compongono la Pastorale Sociale della Chiesa locale, per richiedere iniziative in favore dell'espansione della vaccinazione, della promozione della dignit\u00e0 umana e della giustizia sociale. (RB)\n18 marzo - FILIPPINE 500 anni di cristianesimo. Sacerdote di Homonhon chiede di smettere di \u201cprofanare\u201d l\u2019isola con le attivit\u00e0 estrattive\nNell\u2019isola di Homonhon, mercoled\u00ec, in occasione della celebrazione eucaristica per i 500 anni del cristianesimo nel Paese - si legge su UCA News -, padre Christian Ofilan, parroco di San Giovanni Battista, ha lanciato un appello ai filippini, affinch\u00e9 si uniscano per salvare la storica isola, questo spazio sacro a lungo \u201cprofanato\u201d dalle operazioni minerarie. Un luogo considerato sacro, perch\u00e9 \u00e8 qui, al largo della citt\u00e0 di Guiuan, nella provincia di Samar orientale, che cinque secoli fa sbarc\u00f2 il cristianesimo. \"Ma noi cosa abbiamo fatto?\u201d ha chiesto il sacerdote. \u201cL'abbiamo profanata. Abbiamo distrutto quest'isola\u201d. \"Abbiamo perso la sua sacralit\u00e0 a causa della nostra irresponsabilit\u00e0\", sottoponendo, fin dai primi anni '90, un territorio di 26.000 acri, ricco di depositi di nichel e cromite, all'estrazione a cielo aperto. Padre Ofilan si \u00e8 rivolto umilmente, dunque, ai capi di governo, chiedendo il loro aiuto. \"Invito i capi del governo, dal sindaco di Guiuan fino al presidente Duterte \u2013 ha detto -, a smettere di dissacrare la nostra isola\". Rivolgendosi poi ai fedeli, ha chiesto loro di cogliere l\u2019opportunit\u00e0 di questo Anno Giubilare, indetto per celebrare l\u2019arrivo del cristianesimo nelle Filippine, per ricordare che parte della loro missione \u00e8 quella di essere buoni amministratori della creazione di Dio. Alla Messa, presieduta da monsignor Crispin Varquez, vescovo di Borongan, e concelebrata con 37 sacerdoti delle diverse parrocchie della diocesi, hanno partecipato anche alcuni leader del governo locale, ospiti spagnoli e portoghesi e l'ambasciatore di Polonia nelle Filippine, Jaros\u0142aw Szczepankiewicz. Durante la celebrazione \u00e8 stato ricordato lo sbarco sull\u2019isola, 500 anni fa, dell'esploratore portoghese Ferdinando Magellano e del suo equipaggio spagnolo. Monsignor Varquez ha sottolineato come i loro antenati accolsero i viaggiatori con \"grata ospitalit\u00e0\" e con la stessa gioia accolsero anche la fede che i missionari portarono con loro. (AP)\n18 marzo - MAURITIUS Consiglio Educazione cattolica: \u201cIl bene degli studenti, centro della nostra missione\u201d\n\u201cIl bene degli studenti rimane il centro della nostra missione educativa\u201d: cos\u00ec,\n[in una nota](https://www.dioceseportlouis.org/2021/03/17/le-conseil-de-leducation-catholique-reagit-sur-les-propositions-concernant-la-fin-de-lannee-scolaire/?), il Consiglio dell\u2019Educazione cattolica delle Mauritius commenta le disposizioni del Ministero dell\u2019Istruzione per la fine dell\u2019anno scolastico, nel contesto della seconda ondata di pandemia da Covid-19. Nei giorni scorsi, infatti, con una conferenza stampa, il governo nazionale ha annunciato che si svolgeranno solo alcuni esami finali dei percorsi scolastici, e non tutti, per ridurre al minino il contatto tra gli studenti e limitare, cos\u00ec, il rischio di nuovi contagi. Al contempo, viene raccomandata la promozione automatica, tranne nei casi in cui un alunno non abbia nessuno dei requisiti richiesti. Il Consiglio dell\u2019Educazione sottolinea, tuttavia, che \u201cci sono ancora importanti dettagli da elaborare\u201d che dovranno essere discussi con i responsabili nazionali dell\u2019Istruzione. \u201cLe misure di tutela della salute messe in atto dal Ministero per lo svolgimento degli esami sono benvenute \u2013 prosegue la nota \u2013 Ci sentiamo rassicurati dal fatto che le autorit\u00e0 interessate abbiano come priorit\u00e0 la sicurezza degli studenti e del personale scolastico. Cerchiamo quindi di essere positivi e lasciamo che lavorino per far s\u00ec che gli esami si svolgano nelle migliori condizioni possibili\u201d. \u00c8 importante, infatti, ribadisce il Consiglio, \u201caccompagnare gli studenti e dare loro il sostegno pedagogico ed emotivo necessario affinch\u00e9 possano sentirsi rassicurati e pronti\u201d. Rivolgendosi, inoltre, ai genitori e agli educatori, l\u2019organismo cattolico afferma: \u201cContiamo su di voi per creare un'atmosfera serena e stabile\u201d. Quanto al personale docente, il Consiglio ribadisce che \u201cla vaccinazione anti-Covid degli insegnanti \u00e8 una priorit\u00e0\u201d, perch\u00e9 si tratta di una categoria che lavora \u201cin prima linea\u201d. \u201cTutto ci\u00f2 che facciamo \u00e8 per il bene dei nostri studenti che rimangono al centro della nostra missione educativa \u2013 prosegue la nota - Prepariamoci con tutta la serenit\u00e0 possibile\u201d. La nota del Consiglio si conclude con un augurio di \u201cbuona fortuna\u201d a tutti gli esaminandi. Da ricordare Il sistema scolastico delle Mauritius \u00e8 particolarmente efficiente: l'istruzione \u00e8 obbligatoria dai 5 ai 12 anni di et\u00e0 e gratuita a tutti i livelli. La scuola elementare dura 6 anni, quella secondaria, di cultura generale, dura 7 anni con un ciclo inferiore di 5 e uno superiore di 2. Nel Paese sono presenti anche l\u2019Universit\u00e0 nazionale e quella di Teologia, entrambe situate nei pressi della capitale, Port-Louis. (IP)\n18 marzo - POLONIA Parte domani la Settimana di preghiera per la protezione della vita\nPrender\u00e0 il via domani, solennit\u00e0 di San Giuseppe, in Polonia la Settimana di preghiera per la protezione della vita: un appuntamento che\n[i vescovi, dal sito dell\u2019Episcopato](https://episkopat.pl/19-25-marca-tydzien-modlitw-o-ochrone-zycia/), raccomandano ai fedeli di condividere sui social. L\u2019evento \u00e8 organizzato dall'Associazione polacca dei difensori della vita umana e si concluder\u00e0 il 25 marzo, nella solennit\u00e0 dell'Annunciazione del Signore che, per istituzione di San Giovanni Paolo II, \u00e8 celebrata in tutta la Chiesa come la Giornata della Santit\u00e0 della Vita. \u201cConfido che la presente e le altre iniziative pro-vita contribuiscano efficacemente alla promozione della civilt\u00e0 della vita e al rafforzamento, tra i fedeli, di un atteggiamento di preoccupazione attiva per la protezione degli esseri umani in ogni fase del loro sviluppo\u201d, ha osservato monsignor Artur G. Mizinski, segretario generale della Conferenza episcopale polacca. Anche l'arcivescovo Stanislaw G\u0105decki, presidente dell\u2019Episcopato, ha incoraggiato i fedeli a partecipare attivamente all'iniziativa. L'iniziativa consiste nella recita quotidiana delle litanie di San Giuseppe: una preghiera composta da San Giovanni Paolo II e tratta dall'enciclica Evangelium vitae, e una breve riflessione. (RB)\n18 marzo - IRLANDA Prima donna laica nominata preside di Teologia a Maynooth\nLa dottoressa Jessie Rogers \u00e8 la prima donna e la prima laica ad essere nominata preside della Facolt\u00e0 di Teologia presso la Pontificia Universit\u00e0 di Maynooth, in Irlanda. A dare l\u2019annuncio, ieri, nella Festa di San Patrizio, \u00e8 stata la Conferenza episcopale nazionale,\n[con una nota](https://www.catholicbishops.ie/2021/03/17/dr-jessie-rogers-appointed-first-woman-and-lay-dean-of-the-faculty-of-theology-at-the-pontifical-university-maynooth/) in cui i vescovi si dicono \u201clieti\u201d della notizia e sottolineano che \u201cla dottoressa Rogers porta nel suo nuovo ruolo un'esperienza internazionale ed ecumenica\u201d. Originaria del Sudafrica, Jessie Rogers ha intrapreso i suoi studi universitari presso l'Universit\u00e0 di Stellenbosch, a 50 km di Citt\u00e0 del Capo. Trasferitasi in Irlanda nel 2007, ha insegnato al Mary Immaculate College prima di entrare alla Facolt\u00e0 di Teologia del Saint Patrick's College nel 2014. Studiosa delle Sacre Scritture e specializzata nell'Antico Testamento, ha concentrato il suo lavoro accademico principalmente sulla letteratura sapienziale biblica. Negli ultimi anni, ha ampliato il suo campo di ricerche, includendo la spiritualit\u00e0 e un focus sulla teologia dell'infanzia. La neo-preside \u00e8 membro dell\u2019Associazione biblica irlandese, della Societ\u00e0 sudafricana per gli studi sul Vicino Oriente, della Societ\u00e0 europea per la Teologia cattolica e del Godly Play International College of Trainers, ovvero l\u2019Istituto irlandese sugli studi pastorali. Da ricordare che il Saint Patrick's College di Maynooth ospita sia la Pontificia Universit\u00e0 che il Seminario Nazionale. Attualmente, presso l\u2019Ateneo sono iscritti 765 studenti tra universitari e post-laurea. (IP)\n17 marzo - STATI UNITI Appello Arcivescovo di Miami: no all\u2019espulsione dei migranti haitiani\n\u201cL\u2019espulsione dei migranti haitiani dagli Stati Uniti abbia immediatamente fine\u201d: questo l\u2019accorato appello dell\u2019Arcivescovo di Miami, Monsignor Thomas Wenski, dopo che, recentemente, 72 haitiani, tra cui 22 bambini, sono stati rimpatriati forzatamente sull\u2019isola dalla polizia per l\u2019immigrazione (Ice). Ma \u201cin mezzo alle turbolenze politiche in corso ad Haiti, esacerbate dagli effetti della pandemia Covid-19 \u2013 scrive il presule\n[in una lettera aperta](https://www.miamiarch.org/atimo_s/articles_images/2021/03/Archbishop_Wenski_Haiti_Letter_FINAL_1615397960.pdf) ai Dipartimenti Usa di Stato, per la Sicurezza interna e per la Giustizia - il ritorno di queste persone in patria non solo \u00e8 contrario ai nostri valori nazionali, ma \u00e8 anche inutile per garantire la salute pubblica e la sicurezza negli Stati Uniti e potrebbe contribuire a un'ulteriore destabilizzazione\u201d. Ricordando, poi, che l\u2019Arcidiocesi di Miami presenta \u201cla pi\u00f9 grande percentuale di haitiani-americani di qualsiasi area metropolitana degli Usa\u201d, Monsignor Wenski sottolinea che essi \u201csono membri delle nostre parrocchie e iscritti alle nostre scuole. Sono anche lavoratori essenziali, che sostengono la nostra nazione in questo momento difficile e contribuiscono alla sua ripresa\u201d. Di qui, l\u2019appello al Capo della Casa Bianca, Joe Biden, affinch\u00e9 mantenga la promessa di \u201cadottare un approccio pi\u00f9 umano nei confronti degli immigrati e dei rifugiati\u201d. L\u2019Arcivescovo di Miami sottolinea, inoltre, che continuare le espulsioni verso Haiti \u201crischia di favorire la diffusione del coronavirus sia tra i passeggeri dei voli in partenza dagli Usa, sia tra i cittadini residenti sull\u2019isola\u201d del Centro America. Un elemento non da poco, considerando che \u201cHaiti \u00e8 il Paese pi\u00f9 povero dell'emisfero occidentale\u201d e che le sue infrastrutture sanitarie \u201csono fragili e mal equipaggiate\u201d, quindi inadatte ad accogliere un alto numero di malati. Inoltre, il dramma dell\u2019isola \u2013 continua Monsignor Wenski \u2013 \u00e8 aggravato da \u201cinstabilit\u00e0 politica e disordini civili, stagnazione economica, insicurezza alimentare e calamit\u00e0 naturali\u201d. Quindi, peggiorare questa instabilit\u00e0 con \u201cun aumento dei contagi da coronavirus\u201d, non farebbe che facilitare la fuga dal Paese centroamericano di quelle famiglie che cercano una vita migliore altrove. \u201cHaiti \u00e8 sull\u2019orlo di un\u2019esplosione \u2013 sottolinea l\u2019Arcivescovo di Miami, citando i confratelli haitiani - La vita quotidiana della gente ruota intorno alla morte, all'omicidio, all'impunit\u00e0 e all'incertezza\". In quest\u2019ottica, dunque, Monsignor Wenski suggerisce di assegnare ai migranti haitiani presenti negli Stati Uniti il Tps, ovvero lo \u201cStatus di protezione temporanea\u201d. Si tratta di una condizione di immigrazione autorizzata che permette alle persone di rimanere a lavorare negli Usa in un periodo in cui si ritiene che non sia sicuro, per loro, tornare nel proprio Paese d\u2019origine. Tale particolare designazione \u00e8 valida per diciotto mesi ed \u00e8 soggetta a rinnovo, se le condizioni che l\u2019hanno provocata risultano essere ancora in corso al momento della sua scadenza. Tra gli haitiani espulsi dagli Stati Uniti, ci sono anche molti casi di famiglie inviate in Messico, dove non hanno potuto presentare una richiesta di asilo, subendo cos\u00ec \u201cla persecuzione e la discriminazione a causa della loro razza e dell'incapacit\u00e0 di parlare spagnolo\u201d. \u201cTutto questo \u2013 spiega il presule \u2013 finisce per isolarle e per esporle allo sfruttamento in un contesto pieno di attivit\u00e0 criminali, corruzione e abusi dei diritti umani\u201d. Per questo, l\u2019Arcivescovo Wenski chiede \u201cancora una volta di fermare la deportazione e l'espulsione degli immigrati haitiani verso la loro patria, al fine di prevenire ulteriori destabilizzazioni e perdite di vite umane ad Haiti, nonch\u00e9 di proteggere i membri pi\u00f9 vulnerabili della nostra societ\u00e0\u201d. Al contempo, il presule incoraggia le autorit\u00e0 statunitensi a \u201cconsiderare misure a lungo termine che riducano la necessit\u00e0 di migrazione\u201d degli haitiani stessi, nonch\u00e9 per \u201ccurare al meglio quelli presenti negli Stati Uniti, sempre nel rispetto delle norme della salute pubblica\u201d. Da ricordare che la drammatica situazione di Haiti \u00e8 legata al presidente Jovenel Mo\u00efse, a capo dello Stato dal 2017, nonostante la societ\u00e0 civile locale ne chieda da tempo le dimissioni in seguito a scandali, corruzione e scadenza del mandato. Inoltre, Mo\u00efse ha avviato una riforma della Costituzione, molto contestata, che gli permette di governare da tempo grazie a singoli decreti. Le elezioni legislative di gennaio 2020, infatti, sono state posticipate al prossimo settembre, insieme alle presidenziali, e il Parlamento non si \u00e8 ancora formato. Intanto, il Covid-19 miete vittime: ad oggi, sull\u2019isola si contano oltre 12mila contagi e pi\u00f9 di 250 decessi. Su tutto ci\u00f2, grava anche una fortissima povert\u00e0, che tocca il 60 per cento della popolazione, e nonch\u00e9 le innumerevoli violenze commessi da veri e propri \u201csquadroni della morte\u201d che agiscono nell\u2019impunit\u00e0 pressoch\u00e9 totale, creando un clima di terrore. (IP)\n17 marzo - FILIPPINE Anno San Giuseppe. Vescovi di Bicol: evento provvidenziale per la Chiesa e il mondo\nUna ricorrenza che appresenta una coincidenza \u201cprovvidenziale\u201d per la Chiesa cattolica nelle Filippine: cos\u00ec,\n[in una Lettera pastorale](https://cbcpnews.net/cbcpnews/bicol-bishops-pastoral-letter-on-the-year-of-st-joseph/), i vescovi della regione di Bicol, nel Paese asiatico, definiscono lo speciale \u201cAnno di San Giuseppe\u201d, in corso fino al prossimo 8 dicembre, indetto da Papa Francesco per commemorare il 150.mo anniversario della dichiarazione dello Sposo di Maria quale come Patrono della Chiesa Universale da parte di Pio IX. I dodici mesi commemorativi, infatti, coincidono con \u201cl\u2019Anno della Missione\u201d che la Chiesa filippina sta celebrando per ricordare il 500.mo anniversario dell\u2019arrivo del cristianesimo nel Paese. L\u2019evento ha per tema \u201cGifted to give \u2013 Donati per dare\u201d, che ricorda la frase evangelica \u201cGratuitamente avete ricevuto, gratuitamente date\u201d e che rimanda all\u2019esempio dello Sposo della Vergine. A lui, infatti \u2013 spiegano i vescovi \u2013 fu fatto il dono di essere \u201cil padre terreno di Ges\u00f9 ed egli ha condiviso tale dono con tutta la Chiesa, attraverso la Sacra Famiglia\u201d. I vescovi di Bicol sottolineano anche un\u2019altra coincidenza provvidenziale: il 19 marzo, proprio nella festa di San Giuseppe, si aprir\u00e0 l\u2019Anno \u201cFamiglia - Amoris Laetitia\u201d, voluto dal Pontefice per commemorare il quinto anniversario della sua omonima [Esortazione apostolica](http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html) sulla gioia e la bellezza dell'amore familiare. \u201cAuspichiamo \u2013 scrivono i vescovi filippini - che questa commemorazione aiuti le famiglie a scoprire e sperimentare sia la gioia di avere un dono, sia di essere un dono per la Chiesa e la societ\u00e0, e quindi diventare una luce nelle tenebre del mondo\u201d. In tutte e tre queste ricorrenze, prosegue la Lettera episcopale, \u201cSan Giuseppe brilla come un'ispirazione, una figura unificante e centrale a cui guardare\u201d soprattutto ora, \u201cin questi tempi critici\u201d provocati dalla pandemia, poich\u00e9 ciascun fedele \u00e8 chiamato a \u201criflettere sulla sua missione individuale nella Chiesa, nella famiglia, nella societ\u00e0 e nel mondo in generale\u201d. I vescovi di Bicol sottolineano poi \u201cil ruolo centrale della famiglia come Chiesa domestica\u201d, emerso in modo particolare durante il lockdown: \u201cLa famiglia \u00e8 diventata un luogo di rifugio in un momento di crisi - affermano - una comunit\u00e0 di fede che ci ha rafforzato nei momenti di paura causati dal Covid-19\u201d. Ed anche coloro che \u201channo avuto la sfortuna di essere stati messi in quarantena altrove, lontano da casa, hanno capito quanto avessero bisogno di essere con i loro cari\u201d. Ma la distanza tra i fedeli pu\u00f2 essere fisica e sociale, ma mai spirituale, evidenzia ancora la Chiesa filippina, perch\u00e9 la lontananza \u201cnon pu\u00f2 inibire l'intimit\u00e0 spirituale nell'amore e nella fede\u201d. Dopo tutto, spiegano i presuli, \u201c\u00e8 cos\u00ec che siamo con Dio che non vediamo, ma con il quale \u00e8 possibile raggiungere un'intimit\u00e0 profonda, anche senza la presenza fisica. Quindi, \u201cattraverso le nostre relazioni familiari, le nostre amicizie, il nostro essere fratelli tutti, siamo in grado di connetterci e tendere la mano al prossimo, in modo possibile e sicuro\u201d. La Lettera pastorale guarda, inoltre, ai numerosi tifoni che hanno colpito le Filippine nel corso del 2020, tra cui i cicloni \u201cGoni\u201d e \u201cVamco\u201d che hanno lasciato una scia di morte e distruzione. Nonostante ci\u00f2, per\u00f2, le catastrofi naturali \u201cnon hanno potuto smorzare lo spirito e fermare gli sforzi di tutti per tendere la mano gli uni agli altri in mezzo alla pandemia\u201d, anzi: il passaggio dei tifoni \u00e8 diventato \u201cun\u2019opportunit\u00e0 di missione che ha spinto molte persone ad aiutare gli altri\u201d. Esattamente come ha fatto San Giuseppe che \u201cha svolto la sua missione anche in tempi di minaccia e di pericolo\u201d, sfuggendo ad Erode il Grande. Per di pi\u00f9, lo Sposo di Maria ha agito \u201cin silenzio\u201d, riuscendo ugualmente a lasciare \u201cuna testimonianza molto potente di cosa significhi essere un discepolo del Signore\u201d. Ed ora, in un momento storico \u201cdifficile\u201d e \u201cin questi tempi di necessit\u00e0 e di incertezza\u201d, in cui \u201cla Chiesa e il mondo intero sono oppressi da una perniciosa crisi ideologica e travolti da malattie e calamit\u00e0 sia naturali che provocate dall\u2019uomo \u2013 concludono i vescovi di Bicol \u2013 Papa Francesco ci invita a rivolgerci a San Giuseppe per avere protezione\u201d. Egli, infatti, che \u201cha un cuore di padre\u201d, \u00e8 custode e protettore del Redentore e del suo Corpo mistico che \u00e8 la Chiesa. Da ricordare che la regione di Bicol comprende l'arcidiocesi di Caceres e le diocesi di Legazpi, Libmanan, Masbate, Virac, Daet e Sorsogon. (IP)\n17 marzo - NORD IRLANDA #coronavirus. 26 marzo, chiese riaprono al culto pubblico. Vescovi invitano a cautela e solidariet\u00e0\nVigilanza e cautela, ma anche solidariet\u00e0 e speranza: sono i termini con cui i vescovi dell\u2019Irlanda del Nord annunciano la ripresa del culto pubblico a partire da venerd\u00ec 26 marzo. Dopo lo stop provocato dalla pandemia da Covid-19, dunque, le chiese locali, ove possibile, potranno riaprire i battenti per accogliere la celebrazione della Messa con concorso di popolo. Una decisione che i vescovi hanno preso \u2013\n[spiegano in una nota](https://www.catholicbishops.ie/2021/03/17/statement-by-the-northern-bishops-announcing-that-public-worship-may-resume-in-northern-ireland-from-friday-26-march-2021/) \u2013 \u201ca seguito di costanti consultazioni tra i rappresentanti delle Chiese, il governo e le autorit\u00e0 sanitarie pubbliche\u201d. La scelta della data non \u00e8 casuale: si \u00e8 ragionato, infatti, in vista della Settimana Santa e della Pasqua, che quest\u2019anno cade il 4 aprile. \u201cDa notare \u2013 evidenziano i presuli \u2013 che altre Chiese cristiane prenderanno una decisione simile, in linea con la data delle loro tradizioni liturgiche pasquali\u201d. I vescovi nord-irlandesi ringraziano, quindi, tutti coloro che \u201ccon uno sforzo collettivo ed eroico\u201d, hanno reso possibile questa decisione, ma al contempo richiamano alla \u201cnecessit\u00e0 di una continua cautela e di una rigorosa applicazione di tutte le normative necessarie per assicurare il ritorno pi\u00f9 sicuro possibile al culto pubblico nelle chiese\u201d. Nello specifico, si sottolinea che la ripresa delle celebrazioni in presenza dei fedeli dovrebbe avviarsi \u201csolo dopo un'accurata valutazione del rischio ed una consultazione con gli organismi parrocchiali preposti\u201d. Ci\u00f2 significa che in alcune parrocchie, \u201ca causa di particolari circostanze\u201d, non sar\u00e0 ancora possibile tornare alle Messe con concorso di popolo. Per questo, i vescovi ricordano che resta sospeso l\u2019obbligo di prendere parte all\u2019Eucaristia la domenica e nei festivi e che tutti i fedeli che vogliono tornare al culto collettivo devono prima valutare la sicurezza ella loro decisione, in base alle circostanze. \u201cContinuiamo a incoraggiare fortemente la partecipazione anche alle cerimonie della Settimana Santa attraverso il live-streaming\u201d, e \u201cnelle famiglie quali Chiese-domestiche\u201d, scrivono ancora i vescovi dell\u2019Irlanda del Nord. A tal proposito, si ribadisce che le celebrazioni pasquali in presenza dovranno assolutamente rispettare il distanziamento sociale, le normative sulla sanificazione dei luoghi di culto e tutte le altre indicazioni igienico-sanitarie anti-contagio. Di qui, il ringraziamento che i presuli fanno a tutti coloro che si occupano \u201ccon generosit\u00e0\u201d della pulizia e della sicurezza delle chiese. \u201cSi tratta di un compito non facile \u2013 si legge ancora nel messaggio \u2013 per il quale facciamo appello alla piena collaborazione dei fedeli\u201d. Il messaggio richiama, inoltre, all\u2019importanza della carit\u00e0, soprattutto nei confronti di chi \u00e8 colpito, direttamente o indirettamente, dalla pandemia. \u201cChiediamo alle famiglie e ai singoli di portare al prossimo la luce della speranza \u2013 dicono i vescovi - facendo uno sforzo particolare per sostenere la tradizionale raccolta del Venerd\u00ec Santo che esprime la nostra solidariet\u00e0 con i cristiani in Terra Santa\u201d. Ricordando, poi, che la Quaresima \u00e8 \u201cun tempo di solidariet\u00e0 e di speranza\u201d, i presuli incoraggiano fortemente i fedeli a \u201cportare nella preghiera le intenzioni di tutte le persone colpite dal Covid19\u201d. \u201cTeniamo a mente le persone che stanno affrontando un lutto, le famiglie che non possono stare insieme, i pazienti nelle Case di cura che possono ricevere solo visite limitate dai loro cari \u2013 prosegue il messaggio episcopale - Il periodo pasquale sar\u00e0 difficile anche per gli emigranti irlandesi e i migranti che vivono in Irlanda, che non possono tornare a casa. Preghiamo che arrivi presto il momento in cui i legami d'amore tra le famiglie e gli amici possano essere pienamente ripristinati\u201d. Infine, dai vescovi arriva l\u2019appello a riflettere \u201cin uno spirito di speranza, sulle sfide dell\u2019anno passato derivanti dalla pandemia\u201d, fiduciosi nel fatto che \u201cgli sforzi di tutti coloro che lavorano duramente perch\u00e9 tutti i settori della nostra societ\u00e0 possano riaprire in sicurezza, diano presto i loro frutti\u201d. La nota episcopale \u00e8 a firma dell\u2019Arcivescovo di Armagh e Primate di tutta l\u2019Irlanda, Monsignor Eamon Martin; il vescovo di Down e Connor, Monsignor Noel Treanor; il vescovo di Derry, Monsignor Donal McKeown; il vescovo di Clogher, Monsignor Larry Duffy e il vescovo ausiliare di Armagh, Monsignor Michael Router. (IP)\n17 marzo - CONGO Avviata una campagna per promuovere la costruzione di una chiesa a Bokouel\u00e9\nUna chiesa per i fedeli di Bokouel\u00e9, nel Congo Brazzaville. Nel villaggio del distretto di Tchicapika, nell\u2019arcidiocesi di Owando, tempo fa, i missionari avevano eretto una chiesa in legno che per\u00f2 non \u00e8 sopravvissuta alle intemperie. Nel luogo in cui sorgeva ora c\u2019\u00e8 una scuola, riferisce la Semaine Africaine, ma la comunit\u00e0 cristiana non ha un luogo di culto in cui riunirsi, cos\u00ec padre Gervais Protais Yombo, parroco della parrocchia di Nostra Signora dell'Assunzione di Oyo, ha lanciato una campagna di sensibilizzazione per promuovere la costruzione di una nuova chiesa. L\u2019iniziativa ha preso il via poco pi\u00f9 di un mese fa con una messa celebrata nella chiesa di Nostra Signora delle Vittorie a Ouenz\u00e9. L\u2019eucaristia \u00e8 stata presieduta da padre Yombo che ha esortato tutti a contribuire al progetto e a pregare per la sua realizzazione. (TC)\n17 marzo - ROMANIA 30\u00b0 anniversario Conferenza episcopale. Presidente vescovi: essere costruttori di pace per il bene e l\u2019unit\u00e0 del Paese\nEra il 16 marzo 1991 quando veniva istituita la Conferenza episcopale della Romania (Bcr). A tre decenni da quella data, l\u2019organismo celebra il suo anniversario\n[con un messaggio](https://www.bisericacatolica.ro/mesajul-ips-aurel-perca-la-aniversarea-a-30-de-ani-de-la-constituirea-conferintei-episcopilor-din-romania/) a firma del suo presidente, l\u2019Arcivescovo metropolita di Bucarest, Monsignor Aurel Perc\u0103, il quale in primo luogo si dice grato a Dio per \u201cil servizio, la missione e l\u2019opera di evangelizzazione\u201d portata avanti dalla Chiesa cattolica rumena, \u201calla guida del popolo cristiano verso la salvezza\u201d. Un pensiero speciale il presule lo leva per tutti i vescovi, passati e presenti, per \u201cil loro servizio offerto alla Chiesa e alla societ\u00e0 del Paese\u201d. \u201cCredo che in tutti questi trent\u2019anni di esistenza \u2013 scrive Monsignor Perc\u0103 - la Conferenza episcopale rumena abbia voluto trasformare in realt\u00e0 l'affermazione conciliare che apre la \u2018Gaudium et Spes\u2019 ovvero che la gioia e la speranza, la tristezza e l'ansia della gente di oggi, soprattutto dei poveri e di tutti coloro che soffrono, sono e la gioia e la speranza, il dolore e l'angoscia dei discepoli di Cristo\u201d. Al contempo, l\u2019Arcivescovo di Bucarest chiede \u201cperdono per le occasioni in cui ci\u00f2 non \u00e8 stato fatto e non siamo stati all'altezza delle richieste e delle aspettative di molte persone\u201d. Guardando, poi, alla storia del Paese, il presule sottolinea i cambiamenti avvenuti tra \u201ci diversi regimi politici, l'istituzione di un sistema democratico costituzionale, lo sviluppo di un crescente pluralismo, l\u2019emergere di diverse correnti di pensiero e modelli di vita, alcuni anche lontani dalla tradizione cristiana\u201d. Di fronte a questi \u201cmomenti importanti, a volte pieni di tensione, ma anche di aspettative e promesse\u201d, il presidente della Bcr sottolinea che comunque la Chiesa ha sempre voluto essere \u201ccostruttrice di pace e ricercatrice di riconciliazione tra tutti cittadini, superando le ferite del passato in favore dell'unione fiduciosa di tutti, per realizzare un presente e un futuro migliori per l\u2019intera societ\u00e0\u201d. Sempre presente \u201cin una societ\u00e0 in continua trasformazione\u201d, dunque, la Chiesa \u201cha rivendicato il suo diritto alla libert\u00e0 di azione, affermando la propria identit\u00e0 e il diritto indiscutibile all'evangelizzazione\u201d, prosegue il messaggio episcopale che poi ricorda le visite di San Giovanni Paolo II e di Papa Francesco nel Paese, avvenute rispettivamente [nel 1999](http://www.vatican.va/content/john-paul-ii/it/travels/1999/travels/documents/trav_romania-1999.html) e [nel 2019](http://www.vatican.va/content/francesco/it/travels/2019/outside/documents/papa-francesco-romania-2019.html). Dai Successori di Pietro, dice l\u2019Arcivescovo di Bucarest, \u201cvescovi, sacerdoti e credenti sono stati costantemente incoraggiati a difendere la vita umana, l\u2019identit\u00e0 cristiana\u201d, \u201cil primato di Dio nella vita personale e pubblica, soprattutto in questi tempi minacciati dalla laicit\u00e0 e dal relativismo\u201d, nonch\u00e9 \u201clo sforzo evangelizzatore che mostri a tutti il volto misericordioso di Dio\u201d. Da una \u201criconoscente visione del passato\u201d, e \u201cdall'esempio eroico dei martiri che hanno sofferto durante la dittatura comunista\u201d scaturisce ora \u201cun impegno pieno di speranza ed entusiasmo per il futuro\u201d, afferma Monsignor Perc\u0103, soprattutto nell\u2019ottica di una \u201cpi\u00f9 intensa conversione pastorale e missionaria, nella quale noi, vescovi, dobbiamo assumerci nuove responsabilit\u00e0 per sviluppare un'efficace evangelizzazione\u201d nel mondo di oggi. Affidandosi, infine, alla protezione della Beata Vergine Maria e del suo Sposo, San Giuseppe, Patrono della Chiesa Universale, del quale quest\u2019anno ricorre uno speciale Anno indetto da Papa Francesco, il presiedente dalla Bcr auspica la Chiesa rumena possa \u201cessere rafforzata e rimanere fedele a Cristo fino alla fine dei secoli\u201d. Da ricordare che il primo presidente della Bcr \u00e8 stato Monsignor Alexandru Todea (poi cardinale), eletto a Roma il 20 marzo 1991, in occasione della prima visita ad limina dei vescovi rumeni dopo la caduta del regime comunista. Oggi, l\u2019organismo episcopale riunisce i sei vescovi delle sei diocesi di rito latino, delle sei eparchie greco-cattoliche e dell\u2019Ordinariato per i cattolici di rito armeno residenti in Romania con sede a Gherla. Alla presidenza e vice-presidenza si alternano i vescovi dei due riti. Nella Chiesa cattolica locale sono usate tre lingue liturgiche principali: il rumeno, l\u2019ungherese e il tedesco. (IP)\n17 marzo - PAKISTAN Matrimoni forzati: Acs e Commissione Cattolica per la Giustizia e la Pace in aiuto alle giovani\nAiuto alla Chiesa che Soffre (ACS) e Commissione Cattolica per la Giustizia e la Pace del Pakistan (CCJP) danno il via ad una serie di progetti nell\u2019ambito della campagna di protezione di minorenni e giovani donne appartenenti a minoranze religiose, anzitutto quella cristiana. L\u2019iniziativa l\u2019assistenza legale alle vittime, il confronto con i responsabili politico-istituzionali a vari livelli e la sensibilizzazione dell\u2019opinione pubblica. \u201cAlla CCJP stiamo documentando e monitorando i casi di sequestro, matrimoni e conversioni forzati che si sono verificati ai danni di ragazze minorenni, cristiane e hindu, e ai danni di donne adulte\u201d spiega in un colloquio con ACS padre Emmanuel (Mani) Yousaf, direttore della CCJP. Per avviare e dare efficacia al cambiamento, ritiene la CCJP, \u00e8 necessario impegnarsi a livello nazionale e internazionale, affinch\u00e9 lo Stato compia azioni adeguate e legiferi in materia. Il Pakistan non ha leggi adeguate e le misure di sicurezza per proteggere le giovani minorenni e le donne appartenenti alle minoranze religiose non vengono applicate. Inoltre, leggi come il Child Marriage Restraint Act, in vigore nel Sindh dal 2014 per prevenire i matrimoni di ragazze rapite tramite il limite minimo di et\u00e0 fissato a 18 anni, non ha impedito ai tribunali di favorire i sequestratori, com\u2019\u00e8 accaduto nel caso di Huma Younus, rapita quando aveva solo 14 anni. I giudici decisero basandosi su una sentenza della Corte Suprema relativa ai matrimoni fra musulmani, stabilendo che il matrimonio con il presunto rapitore Abdul Jabbar era da considerarsi valido. Secondo il Pakistan\u2019s Movement for Solidarity and Peace, ogni anno circa mille ragazze e donne cristiane e hindu di et\u00e0 compresa fra i 12 e i 25 anni vengono sequestrate, ma, a causa del deficit di denunce e dei problemi sperimentati con le forze di polizia, il numero dei sequestri potrebbe essere pi\u00f9 elevato. \u201cACS segue gi\u00e0 da tempo, e cio\u00e8 sin dal rapimento di Huma Younus, il dramma di questa adolescenza violata, in particolare attraverso il sostegno all\u2019assistenza legale delle vittime - afferma Alessandro Monteduro, direttore di ACS Italia -. Per conferire maggiore efficacia alla nostra azione abbiamo deciso di collaborare con la Commissione Cattolica per la Giustizia e la Pace del Pakistan, con l\u2019auspicio che questo dramma sia internazionalmente riconosciuto e le vittime adeguatamente tutelate\u201d. (TC)\n17 marzo - GUINEA EQUATORIALE Esplosioni a Bata, oltre 100 vittime. Solidariet\u00e0 e vicinanza del Secam\nSono almeno 107 le vittime e pi\u00f9 di 600 i feriti di una forte serie di esplosioni verificatasi il 7 marzo presso il quartiere militare di Nkoa Ntoma, vicino a Bata, in Guinea Equatoriale. La deflagrazione \u00e8 stata cos\u00ec potente che ha devastato un raggio di 10 chilometri, distruggendo interi quartieri. Il Capo dello Stato, Teodoro Obiang Mbasogo, ha attribuito la detonazione a della dinamite mal conservata, mentre l\u2019organizzazione Human Rights Watch ha chiesto alle autorit\u00e0 locali di chiamare esperti internazionali a condurre indagini specifiche. A tutte le vittime, ai feriti ed ai loro familiari, intanto, sono giunte la solidariet\u00e0 e la vicinanza del Secam (Simposio della Conferenze episcopali di Africa e Madagascar) che,\n[in una nota del 15 marzo](https://www.aciafrica.org/news/3051/bishops-in-africa-express-solidarity-with-equatorial-guinea-following-recent-tragic-blasts), a firma del suo presidente, il Cardinale Philippe Ouedraogo, si dice \"profondamente rattristato\" per l\u2019accaduto che rappresenta \"una situazione tragica e deplorevole aggravata dall'attuale pandemia di coronavirus\". \u201cCari fratelli e sorelle della Guinea Equatoriale \u2013 continua la nota - siate certi che la Chiesa-famiglia di Dio in Africa vi \u00e8 vicina, vi porta con s\u00e9 nelle sue preghiere quotidiane e rivolge suppliche a Ges\u00f9 Cristo affinch\u00e9 vi conforti e vi dia forza\". Di fronte \u201cal dolore e all\u2019angoscia\u201d che un simile dramma provoca, affermano i presuli, si pu\u00f2 arrivare persino a \u201cdubitare dell\u2019onnipotenza e dell\u2019onnipresenza di Dio\u201d; di qui, l\u2019invito alla preghiera, in particolare al Libro dei Salmi, in cui si legge: \"Il Signore \u00e8 vicino a chi ha il cuore spezzato e aiuta coloro il cui spirito \u00e8 schiacciato\". \"Guardate a Dio con speranza; Egli soffre con voi e non vi ha abbandonato. Coraggio!\", ribadisce il Secam, rivolgendosi ai fedeli e lanciando anche un appello \u201calle persone di buona volont\u00e0, alla leadership della Chiesa e alle organizzazioni civili di tutto il continente africano affinch\u00e9 accorrano in aiuto del popolo di Dio in Guinea Equatoriale\u201d. La nota del Simposio episcopale si conclude con l\u2019invocazione della Vergine Maria, \u201cRegina dell\u2019Africa\u201d, affinch\u00e9 assicuri \u201cprotezione materna ai suoi figli\u201d. Oltre al Secam, le vittime ed i feriti dalle esplosioni hanno ricevuto messaggi di cordoglio da parte di numerosi organismi, come l\u2019Unione Africana e il Fondo monetario internazionale. (IP)\n17 marzo - POLONIA Anno della Famiglia. Presidente dell\u2019Episcopato: \u201cLa famiglia merita di essere celebrata tutto l'anno\u201d\n\u201cLa famiglia merita di essere celebrata tutto l'anno e dovrebbe essere al centro dell'impegno e dell'attenzione di ogni realt\u00e0 pastorale ed ecclesiale\u201d. \u00c8 quanto affermato dall\u2019arcivescovo Stanis\u0142aw G\u0105decki, presidente della Conferenza episcopale polacca \u2013 si legge sul sito web dell\u2019Episcopato -, in occasione dell'Anno \u201cFamiglia Amoris Laetitia\", che avr\u00e0 inizio il 19 marzo, quinto anniversario della pubblicazione dell'Esortazione Apostolica di Papa Francesco \u201cAmoris Laetitia\u201d sulla bellezza e la gioia dell\u2019amore familiare. Monsignor G\u0105decki ha sottolineato, innanzitutto, quale sia lo scopo di questo Anno della Famiglia che si concluder\u00e0 il 26 giugno 2022, e cio\u00e8 quello \u201ddi offrire alla Chiesa la possibilit\u00e0 di una riflessione pi\u00f9 profonda, per vivere concretamente la ricchezza dell'Esortazione Apostolica Amoris Laetitia\", e ha ricordato le strade da percorrere insieme alle famiglie per metterla in pratica. Tra queste, la preparazione pastorale al matrimonio; la cura pastorale degli accompagnatori attraverso incontri e preghiere; l\u2019organizzazione di incontri per i genitori e incontri dedicati alla riflessione sulla bellezza e sulle difficolt\u00e0 della vita familiare; l\u2019accompagnamento di situazioni di crisi di coppia; e il coinvolgimento dei coniugi, nell\u2019ambito delle diocesi e delle parrocchie, per creare una pastorale familiare. Il presidente dell'Episcopato ha parlato dell\u2019importanza della reciprocit\u00e0 tra la famiglia, la Chiesa domestica, e la Chiesa, \"affinch\u00e9 ciascuna parte possa scoprire se stessa e il suo valore come dono insostituibile per l'altra parte\" e ha invitato le famiglie cattoliche, in un momento in cui stanno vivendo una situazione molto difficile e in cui hanno bisogno di sostegno, a riflettere su tutte le iniziative che accompagneranno questo Anno della Famiglia. (IP)\n17 marzo - TERRA SANTA Uno studio rivela l\u2019importante ruolo delle istituzioni cristiane nella societ\u00e0 palestinese\nCi sono 296 istituzioni cristiane a Gerusalemme, in Cisgiordania e nella Striscia di Gaza che hanno un ruolo di primo piano nell\u2019occupazione offrendo lavoro a 9098 persone, di cui 5.017 cristiani e 4.081 musulmani. Lo rivela uno studio finanziato dalla Dar Al-Kalima University College of Arts and Culture e dalla Missione Pontificia a Gerusalemme presentato ieri in conferenza stampa. I dati, riferisce abouna.org, mostrano inoltre che 416 milioni di dollari vengono spesi dalle istituzioni cristiane ogni anno in settori vitali come l\u2019assistenza medica, i servizi sociali, la formazione professionale e gli aiuti allo sviluppo. Dei sei ospedali di Gerusalemme, quattro sono affiliati alle Chiese e curano ogni anno 330mila persone; forniscono prestazioni di alta qualit\u00e0 che includono emodialisi pediatrica, servizi oncologici pediatrici, operazioni cardiache complesse, servizi per la salute materna, banca del sangue, cure oculistiche e assistenza specifica per persone con disabilit\u00e0. Lo studio, durato cinque mesi, mirava ad esplorare in che modo viene mantenuta la presenza cristiana in Terra Santa, analizzando il ruolo e il contributo di diverse organizzazioni cristiane operanti nel territorio. \u00c8 emerso che, nonostante la diminuzione dei cristiani a causa dell\u2019emigrazione, lo sviluppo e il lavoro promossi dalle istituzioni cristiane sono cresciuti, fornendo un supporto necessario e vitale al popolo palestinese, indipendentemente dagli orientamenti politici e religiosi. Nel corso della conferenza stampa, il reverendo Mitri Al-Raheb, pastore luterano, fondatore e presidente del Dar Al-Kalima University College of Arts and Culture, ha affermato che il ruolo delle Chiese e delle istituzioni ecclesiastiche \u00e8 ben visibile e che, se anche i cristiani palestinesi non sono numerosi, hanno, attraverso le istituzioni cristiane, un ruolo importante e sono parte del tessuto palestinese. Joseph Hazboun, direttore regionale della Missione Pontificia, ha affermato che le istituzioni ecclesiastiche cristiane sono al fianco del popolo palestinese da decenni, senza discriminazioni, specialmente nei settori della salute, dell\u2019istruzione e in ambito sociale e che per tale motivo la Missione Pontificia si \u00e8 adoperata per sostenerle e aiutarle. Per Hazboun lo studio della Dar Al-Kalima University College of Arts and Culture \u00e8 \u201cun importante incentivo che spinge la Missione Pontificia a continuare il suo lavoro in questo campo, concentrandosi in particolare sui giovani che necessitano di maggiore attenzione. \u201cApprezziamo molto quanto svolto dalle istituzioni ecclesiastiche cristiane in Palestina - ha detto Samer Salameh, sottosegretario del ministero del Lavoro palestinese -. Questo ruolo \u00e8 frutto del radicamento e dell\u2019incarnazione di queste Chiese nella societ\u00e0 palestinese e del loro effettivo contributo alla costruzione della patria\u201d. L\u2019intenzione \u00e8 quella di consolidare il rapporto, la cooperazione e il partenariato tra governo e istituzioni cristiane nella loro qualit\u00e0 di istituzioni della societ\u00e0 civile palestinese che si sforzano di fornire servizi, ha aggiunto il sottosegretario, che ha manifestato la volont\u00e0 del governo di facilitare e sostenere il loro lavoro. (TC)\n17 marzo - STATI UNITI Appello vescovi: tutelare i servizi di adozione e affido basati sulla fede\n\u201cI fornitori di servizi di assistenza all'infanzia, che si occupano dei bisogni e dei diritti dei bambini indipendentemente dal loro background, godono della libert\u00e0 di religione come tutti gli americani\": lo scrive la Conferenza episcopale degli Stati Uniti (Usccb), ribadendo il suo forte sostegno al Child Welfare Provider Inclusion Act del 2021. Tale normativa impedirebbe al governo federale e ai singoli Stati di intraprendere azioni negative contro un fornitore di servizi di assistenza ai minori il quale si rifiuti di operare in modo opposto alla propria religione o alla propria morale.\n[In una lettera aperta](https://www.usccb.org/news/2021/us-bishop-chairmen-reaffirm-protections-faith-based-foster-care-and-adoption-providers), inviata ai rappresentanti di Camera e Senato, i vescovi degli Usa ricordano che \u201calcuni fornitori di assistenza all'infanzia basati sulla fede, compresi quelli che operano in Massachusetts, Illinois, California, Filadelfia, New York e nel Distretto di Columbia, sono stati esclusi dallo svolgimento di servizi di adozione e affidamento perch\u00e9 operano in base alla loro convinzione che i bambini meritano di essere collocati con una madre e un padre sposati\u201d. L'Inclusion Act, invece, \u201crimedierebbe a questa ingiusta discriminazione e massimizzerebbe il beneficio per migliaia di bambini bisognosi\u201d, permettendo a tutti i fornitori di servizi di affido e adozione di \u201candare incontro ai bisogni dei genitori e dei bambini in modo coerente con le loro convinzioni religiose e morali\". Non solo: l\u2019Usccb evidenzia che la legge sull\u2019inclusione \u201crispetta anche l\u2019importanza della scelta dei genitori adottivi e affidatari\u201d: essi infatti, \u201ccos\u00ec come le donne e gli uomini che vogliono dare in adozione o in affido i propri figli, dovrebbero poter scegliere un fornitore di servizi che condivida il loro Credo religioso o le loro convinzioni circa il miglior interesse dei minori\". La missiva della Conferenza episcopale \u00e8 a firma del Cardinale Timothy M. Dolan, presidente del Comitato per la libert\u00e0 religiosa dell'Usccb; dell'arcivescovo Paul S. Coakley, presidente del Comitato per la giustizia interna e lo sviluppo umano; e del vescovo David A. Konderla, presidente del Sottocomitato per la promozione e la difesa del matrimonio. (IP)\n17 marzo - REPUBBLICA CECA Censimento 2021. I vescovi: l\u2019appartenenza alla Chiesa \u00e8 data solo dal Battesimo\nIn vista del prossimo censimento che nella Repubblica Ceca si svolger\u00e0 nel corso di quest\u2019anno, i vescovi di Boemia, Moravia e Slesia lanciano un appello congiunto per i credenti sulle differenze rispetto all\u2019ultima rilevazione di dieci anni fa, sottolineando,\n[dal sito dell\u2019Episcopato](https://www.cirkev.cz/cs/aktuality/210315vyzva-biskupu-ke-scitani-lidu-2021), che alla domanda sull\u2019appartenenza a una Chiesa si potr\u00e0 rispondere volontariamente. \u201cDal punto di vista della Chiesa cattolica, l'appartenenza alla Chiesa \u00e8 data dal Battesimo \u2013 ricordano i vescovi - un cattolico \u00e8 colui che \u00e8 stato battezzato nella Chiesa cattolica, e questo fatto \u00e8 stato annotato nei registri. Negli ultimi cento anni, il concetto di affiliazione alla chiesa ha subito diversi cambiamenti ed \u00e8 ora su base volontaria. La Conferenza episcopale ceca nel 2020 ha pubblicato un dato statistico secondo cui nella Repubblica Ceca sono attualmente battezzate nella Chiesa cattolica 4.591 milioni di persone, ovvero il 43% della popolazione\u201d. \u201cTuttavia, \u00e8 necessario registrarsi presso la propria chiesa anche durante il censimento. Pertanto, invitiamo a compilare il campo nella casella B10 barrando il testo: Credenti - professano una chiesa, e sotto di essa o la Chiesa cattolica romana o la Chiesa greco-cattolica \u2013 spiegano ancora \u2013 si potrebbe pensare che non \u00e8 importante, ma non \u00e8 vero. Meno cattolici si uniscono alla loro chiesa, pi\u00f9 piccola sar\u00e0 la Chiesa agli occhi dello Stato, diventer\u00e0 un partner meno importante, la cui voce \u00e8 meno ascoltata. Sappiamo dall'ultimo censimento che anche se quasi la met\u00e0 della popolazione ha scelto di non rispondere a questa domanda, le autorit\u00e0 statali, i media e le scienze sociali hanno considerato il numero del censimento (1.082 milioni) come il numero di credenti o cattolici. Non sapremo mai quanti altri credenti e cattolici sono rimasti nascosti nella met\u00e0 silenziosa del censimento\u201d. \u201cLa Chiesa ha ancora bisogno di rinnovamento, ma prendendo le distanze da essa non la aiuteremo \u2013 concludono i presuli - sottoscriviamola e poi adoperiamoci soprattutto per la sua e la nostra santit\u00e0. Ricordiamo la promessa di Ges\u00f9: a tutti coloro che si confessano davanti agli uomini, anch'io confesser\u00f2 davanti al mio Padre celeste. Dimostriamo che siamo cattolici. Diciamo alla Chiesa: conta su di noi\u201d. (RB)\n17 marzo - PORTOGALLO Corte Costituzionale boccia legge su eutanasia. Soddisfazione dei vescovi\nCon 7 voti contrari su 12, la Corte Costituzionale del Portogallo boccia la legge sull\u2019eutanasia e il suicidio assistito, approvata dal Parlamento alla fine di gennaio. La normativa, affermano i giudici, \u00e8 \u201canti-costituzionale\u201d perch\u00e9 troppo indeterminata quando fa riferimento a \u201csofferenza intollerabile\u201d e \u201clesione definitiva di estrema gravit\u00e0\u201d, ovvero alle prerogative per accedere all\u2019eutanasia e al suicidio assistito, senza conseguenze penali. Ci\u00f2 che occorre, piuttosto, afferma la Corte, sono \u201cnorme chiare, precise e controllabili\u201d. Soddisfazione per la sentenza viene espressa dalla Conferenza episcopale nazionale (Cep) che a lungo si era battuta, nei mesi scorsi, contro l\u2019approvazione della legge.\n[In una breve nota](http://www.conferenciaepiscopal.pt/v1/breve-nota-da-cep-sobre-a-decisao-do-tribunal-constitucional/), i vescovi riaffermano \u201cla posizione presa dalla Chiesa in tutto questo processo, ribadendo sempre che la vita umana \u00e8 inviolabile. Qualsiasi legalizzazione dell'eutanasia e del suicidio assistito \u00e8 sempre contraria all'affermazione della dignit\u00e0 della persona umana e alla Costituzione della Repubblica portoghese\u201d. Approvata il 29 gennaio scorso, la legge sull\u2019eutanasia e il suicidio assistito \u00e8 stata deferita alla Corte Suprema il 18 febbraio, per volere del Capo dello Stato, Marcelo Rebelo de Sousa, per il quale il testo della normativa presenta diversi aspetti poco chiari. I giudici hanno quindi dato ragione al presidente e pertanto ora la legge torner\u00e0 all\u2019esame del Parlamento. (IP)\n17 marzo - REGNO UNITO Festa di San Patrizio. Monsignor Mc Aleenan: ricordiamo la nostra identit\u00e0 anche in tempi di pandemia\nUna riflessione su come la pandemia da Covid-19 abbia provocato 12 mesi di \"ansia e incertezza\" dal giorno di San Patrizio dell'anno scorso, ma anche un appello a riconoscersi come \u201cpopolo d\u2019Irlanda\u201d. \u00c8 questo il contenuto del messaggio inviato ai fedeli proprio in occasione della festa del Santo Patrono da monsignor Paul Mc Aleenan, vescovo ausiliare di Westminster, nativo di Belfast, nell\u2019Irlanda del Nord, coem riferisce\n[il sito della Conferenza episcopale](https://www.cbcew.org.uk/bishops-message-for-the-feast-of-saint-patrick/). \u201cIn mezzo a tutto questo sconvolgimento, la festa di San Patrizio quest'anno fornisce un po' di stabilit\u00e0 e di sicurezza mentre ricordiamo la nostra identit\u00e0 come popolo d'Irlanda. E si spera che l'orgoglio che conosciamo e sperimentiamo come gente d'Irlanda ci dia fiducia e speranza - oggi e in futuro. \"Beannachta\u00ed na F\u00e9ile P\u00e1draig oraibh! \u2013 ha scritto il presule - Ovunque voi siate oggi, vi saluto e vi auguro un felice giorno di San Patrizio. Il 17 marzo, ogni anno, non manca mai di toccare qualcosa di profondo in noi. In questo giorno ricordiamo le nostre origini e la nostra eredit\u00e0. Da quando abbiamo celebrato la festa di San Patrizio 12 mesi fa, tutti noi abbiamo sperimentato qualcosa che non avevamo mai conosciuto prima, e quell'ignoto \u00e8 stato accompagnato da un senso di ansia e di incertezza\u201d. \u201cForse la pandemia vi ha toccato in un modo molto personale \u2013 ha continuato - oggi non abbiamo bisogno di cercare qualche distrazione che ci intrattenga al di fuori di noi stessi, n\u00e9 vogliamo farlo. No, oggi siamo abbastanza felici di ricordare chi siamo e da dove veniamo, la nostra eredit\u00e0 e quelle parole dell'inno che conosciamo cos\u00ec bene: \u2018E i nostri cuori bruceranno ancora, per sempre vagheremo, Per Dio e San Patrizio, e per la nostra patria\u2019\u201d. (RB)\n17 marzo - REPUBBLICA CECA In Boemia orientale una casa-famiglia per prendersi cura delle madri sole\n[Il settimanale cattolico della Conferenza episcopale della Repubblica Ceca](https://www.cirkev.cz/cs/aktuality/210317katolicky-tydenik-miminko-jako-start-nove-nadeje) racconta oggi una bella storia che per molte persone segna l\u2019inizio di una speranza: la casa-famiglia per madri bisognose ad Hamry, vicino a Hlinsko, nella Boemia orientale, che aiuta le donne che aspettano un bambino non pianificato o non hanno un contesto familiare. Si trova in campagna, vicino a una foresta, in un contesto di tranquillit\u00e0 molto diverso dalla frenesia della citt\u00e0 che non tutte le ospiti e non subito apprezzano, secondo il direttore Pavla Glogarov\u00e1. Attualmente la struttura accoglie sei \u201cfamiglie monoparentali\u201d, cio\u00e8 sei madri con bambini, alle quali fornisce alloggio, consulenza e servizi, anche nell'attuale periodo di pandemia. L'anno scorso, ad esempio, la casa ha ospitato una donna al sesto mese che era in ospedale per complicazioni della gravidanza e qui \u00e8 stata infettata dal Coronavirus. Una volta dimessa non aveva dove andare e per dieci giorni la casa l'ha accolta, ovviamente in un\u2019area isolata dalle altre in condizioni di sicurezza. La casa \u00e8 aperta a mamme con bambini sotto i sette anni e dispone di sette stanze. L'anno scorso ha ospitato in totale dodici donne, le cui preoccupazioni comuni sono state aggravate da una pandemia. \"Abbiamo cercato di calmarle e mantenere una buona atmosfera - ricorda l'assistente sociale Marie Danielov\u00e1 \u2013 lo facciamo ancora perch\u00e9 abbiamo ad esempio due mamme che stanno attualmente aspettando i risultati dei test perch\u00e9 i loro bambini che frequentano l'asilo hanno avuto contatti con persone positive\u201d. La storia di questa struttura per la protezione dei bambini risale agli anni '90, quando simili esigenze erano tutt'altro che comuni: le donne incinte con gravidanze non pianificate avevano scelte limitate, erano spesso costrette ad abortire e si trovavano in situazioni di estrema povert\u00e0. (RB)\n17 marzo - ECUADOR Arcidiocesi di Guayaquil: competizione online per catechisti\n\"Il catechista loda, insegna e balla per Dio\": \u00e8 il titolo della competizione online lanciata dalla Commissione per la catechesi dell'arcidiocesi di Guayaquil, per ricordare ai fedeli il lavoro svolto dal catechista e la sua importanza nella formazione delle nuove generazioni di cristiani. Per partecipare, i catechisti dovranno inviare delle coreografie costruite sul tema musicale \u201cJerusalema\u201d di Master KG. I loro video saranno pubblicati sulla pagina Facebook della Commissione per la catechesi e i fedeli potranno votare i loro preferiti fino al 19 marzo. I primi due classificati riceveranno un premio in denaro del valore di 150 e 100 dollari. Padre Juan Carlos Saltos, responsabile della Commissione \u2013 si legge sul sito web dell\u2019arcidiocesi -, ha spiegato come questa iniziativa cerchi di dare nuovi stimoli ai catechisti, soprattutto in questo tempo di pandemia di coronavirus, e di dimostrare che oltre all'insegnamento, sono importanti anche gli inni, i canti e le lodi nel loro lavoro. La sfida \u00e8, dunque, un\u2019opportunit\u00e0 per mostrare chi sono i catechisti, per sostenerli e soprattutto per ricordare il loro ruolo nella vita dei bambini: sono loro che educano i pi\u00f9 piccoli alla fede cristiana e li incoraggiano a vivere sull\u2019esempio di Cristo, diffondendo il Vangelo con le loro parole e il loro esempio. (AP)\n17 marzo - COREA DEL SUD I vescovi esprimono la loro solidariet\u00e0 alla popolazione del Myanmar\nI vescovi coreani, in una dichiarazione rilasciata in occasione del recente incontro generale della Conferenza episcopale coreana (CBCK) \u2013 si legge su UCA News -, hanno espresso la loro solidariet\u00e0 ai fratelli e alle sorelle del Myanmar, auspicando la fine del governo militare e il ripristino della democrazia. I presuli si sono detti seriamente preoccupati per la recente ondata di violenza e lo spargimento di sangue nel Paese birmano, causati dalla repressione delle proteste contro il golpe. \"Molte persone hanno versato sangue e sono morte solo perch\u00e9 hanno invocato a gran voce libert\u00e0, democrazia e pace, e una vita dignitosa che nessuno possa violare\" hanno affermato. Ricordando la lotta del popolo sudcoreano per la fine della dittatura militare di Chun Doo-hwan e il ritorno della democrazia negli anni '80, i presuli coreani hanno sottolineato come, in un momento di cos\u00ec grande dolore, la storia insegni che sia \u201cla solidariet\u00e0 della gente comune e semplice a poter creare un mondo nuovo\". Per questo motivo hanno assicurato la loro preghiera alla popolazione del Myanmar durante la Quaresima. Essi pregheranno affinch\u00e9 la democrazia possa prevalere attraverso l'unit\u00e0 nazionale e che questo desiderio di democrazia del popolo birmano si realizzi al pi\u00f9 presto grazie ad un dialogo a cuore aperto. Anche il cardinale Andrew Yeom Soo-jung, arcivescovo metropolita di Seoul, ha recentemente scritto ai vescovi del Myanmar \u2013 riporta sempre UCA News -, esprimendo la sua vicinanza e la sua profonda tristezza per la violenza dei militari contro la popolazione, e promettendo un aiuto di 50.000 dollari al popolo birmano, attraverso l'arcivescovo Paul Tschang In-nam, attuale nunzio apostolico in Myanmar. \u201cIn qualsiasi circostanza \u00e8 inaccettabile che i militari sopprimano i loro cittadini con la forza\", ha dichiarato il cardinale Yeom. \"Esprimo la mia profonda solidariet\u00e0 al popolo del Myanmar che anela alla democrazia, e spero sinceramente che essa venga ripristinata al pi\u00f9 presto\". I militari del Myanmar, guidati dal generale Min Aung Hlaing, hanno organizzato un colpo di Stato lo scorso 1\u00b0 febbraio, estromettendo il governo della Lega Nazionale per la Democrazia (NLD), rimasto in carica dopo una vittoria schiacciante nelle elezioni del novembre 2020. Hanno anche arrestato i principali leader della NLD, tra cui il capo del partito, Aung San Suu Kyi, e dichiarato lo stato di emergenza. In varie parti del Paese sono scoppiate le proteste anti-golpe, cui hanno aderito decine di migliaia di manifestanti, per lo pi\u00f9 pacifici. Per reprimere le proteste, la polizia e i militari hanno fatto ricorso alle armi, uccidendo almeno 149 persone e ferendone centinaia. (AP)\n17 marzo - NUOVA ZELANDA La solidariet\u00e0 dei vescovi alla comunit\u00e0 islamica nel secondo anniversario degli attentati a Christchurch\n\"In uno spirito di pace e di preghiera ci rivolgiamo in questo momento a coloro che vivono in questa terra, e specialmente alla comunit\u00e0 musulmana della Nuova Zelanda\". Scrivono cos\u00ec i rappresentanti del Comitato interreligioso dei vescovi della Nuova Zelanda nel messaggio di solidariet\u00e0 e vicinanza in occasione del il secondo anniversario dell'atrocit\u00e0 avvenute il 15 marzo di due anni fa presso le moschee di Christchurch.\n[La notizia \u00e8 riportata dal sito della Conferenza episcopale neozelandese.](https://www.catholic.org.nz/news/media-releases/bishops-committee-anniversary-mosques/) La lettera, inviata alla comunit\u00e0 musulmana, \u00e8 firmata dal presidente del comitato, Colin MacLeod, che \u00e8 anche il direttore del Centro nazionale della Chiesa per gli studi religiosi: \u201cRendiamo grazie per la diversit\u00e0 delle credenze religiose profondamente radicate che attirano le persone ad abbracciarsi l'un l'altro con compassione, guarigione e speranza \u2013 si legge ancora - mentre molti possono ritenere che le credenze religiose siano la causa della violenza, sappiamo dai nostri rapporti con le altre fedi, che la scelta di causare danno agli altri non \u00e8 fondata sul divino, ma su altri atteggiamenti come l'egoismo o la paura\u201d. \u201cPreghiamo il nostro Dio amorevole che tutta la violenza cessi e che la diversit\u00e0 di fede sia vista come un'opportunit\u00e0 di dialogo attraverso la quale tutti possano essere benedetti\u201d, ha concluso il presidente. Nei due attacchi del 15 marzo 2019 a Christchurch, sono rimasti uccisi 51 fedeli e altrettanti sono stati feriti quando un uomo armato ha aperto il fuoco presso le moschee Masjid Al-Noor e Linwood. (RB)\n17 marzo - ITALIA In vista della 97.ma Giornata dell\u2019Universit\u00e0 Cattolica del Sacro Cuore, il rettore invita a riflettere sul legame con la Chiesa\nIl centenario dell\u2019Universit\u00e0 Cattolica del Sacro Cuore che si celebra quest\u2019anno \u201crappresenta, forse ancor pi\u00f9 intensamente che in un tempo \u2018normale\u2019, un\u2019occasione emblematica per riflettere\u201d sulla missione dell\u2019Ateneo e sui nuovi scenari nei quali attuarla. Lo scrive nella lettera in occasione della 97.ma Giornata Universitaria, che si celebra il 18 aprile, il rettore Franco Anelli che rivolge un pensiero particolare alla comunit\u00e0 del Policlinico Agostino Gemelli, per l\u2019eccezionale sforzo profuso in questi mesi da tanti docenti e dal personale tecnico-amministrativo. Il rettore aggiunge che \u00e8 l\u2019intenso rapporto con la Chiesa Italiana ad offrire all\u2019Ateneo \u201calimento spirituale, sollecitazioni e preziose indicazioni su processi di cambiamento, vecchi e nuovi bisogni delle persone e della societ\u00e0, che in particolare le chiese locali e le parrocchie, in quanto \u2018tende del Signore\u2019 piantate in mezzo agli uomini, intercettano prima di altre istituzioni\u201d. La 97.ma Giornata per l\u2019Universit\u00e0 Cattolica, quest\u2019anno, viene celebrata dopo la notizia che presto Armida Barelli, co-fondatrice nel 1921, insieme a padre Agostino Gemelli, dell\u2019Universit\u00e0 Cattolica del Sacro Cuore, sar\u00e0 beata. Il 20 febbraio scorso, infatti, Papa Francesco ha autorizzato la promulgazione dei Decreto della Congregazione delle Cause dei Santi che porter\u00e0 agli altari l\u2019attivista, ideatrice della Giovent\u00f9 femminile di Azione Cattolica. A tal proposito, Anelli osserva che nella figura della Barelli \u201cviene cos\u00ec riconosciuta un\u2019esemplare caratura spirituale che si unisce in una speciale sintesi con le doti di tenacia e lucidit\u00e0 organizzativa che l\u2019hanno resa protagonista non solo della nascita e del consolidamento della Cattolica nei suoi primi difficili anni, ma della ridefinizione del ruolo delle donne nella societ\u00e0, e in particolare, nella comunit\u00e0 dei cattolici, ponendo particolare accento proprio sull\u2019accesso all\u2019educazione e alla conoscenza quale strumento di crescita della persona\u201d. Nella sua lettera, Anelli rimarca, inoltre, che in Armida Barelli \u00e8 possibile \u201ctrovare ancora oggi una fonte di ispirazione: nel suo esempio c\u2019\u00e8 infatti la risposta a quella che il Santo Padre definisce la tentazione della rigidit\u00e0 causata dalla paura dei cambiamenti\u201d. Per il rettore tutto ci\u00f2 \u201criporta alla prospettiva di una missione educativa, scientifica e culturale che, cristianamente orientata, sia sempre volta a operare una sintesi vitale tra fede e scienza\u201d, un filo conduttore che legando il passato al presente, proietta verso il futuro \u201ce che assume ulteriore attualit\u00e0 in un contesto oggi condizionato sia da una preoccupante svalutazione sociale della conoscenza, sia dalla crescente inquietudine sulle possibili e necessariamente nuove declinazioni dell\u2019umanesimo, messo alla prova dai tanti mutamenti in corso\u201d. \u201cL\u2019Universit\u00e0 Cattolica - prosegue il rettore - testimoniando il valore di una cultura tesa alla ricerca della verit\u00e0 e alimentata dalla fede, rivendica il ruolo della ragione e il valore di un sapere plurale (purch\u00e9 fondato) come fattori di crescita e libert\u00e0 personale e comunitaria\u201d. Da qui la promozione di \u201cun\u2019idea integrale della persona e delle sue relazioni con l\u2019ambiente quale presupposto indispensabile per costruire una societ\u00e0 e un\u2019economia rispettose della dignit\u00e0 di ogni essere umano e dell\u2019intero creato\u201d. Infine Anelli si rivolge a tutti cattolici italiani, affinch\u00e9, con la loro preghiera e la loro benevola attenzione, continuino a far sentire la loro vicinanza all\u2019Universit\u00e0 Cattolica del Sacro Cuore. (TC)\n17 marzo - REGNO UNITO Il 4 maggio nuova Giornata di preghiera per le vittime degli abusi\nLa Conferenza episcopale di Inghilterra e Galles,\n[come si legge sul sito dell\u2019Episcopato](https://www.cbcew.org.uk/new-date-for-the-day-of-prayer-for-the-victims-and-survivors-of-abuse/), ha spostato al 4 maggio prossimo la Giornata di preghiera per le vittime di abusi di natura sessuale, un'importante iniziativa proposta dalla Pontificia Commissione per la protezione dei minori. Il Santo Padre ha accolto la proposta e ha chiesto che ogni Conferenza episcopale scegliesse un giorno appropriato nella propria nazione per celebrare una Giornata di preghiera per le vittime e i sopravvissuti agli abusi sessuali. Inizialmente, nel 2018, la Conferenza episcopale di Inghilterra e Galles aveva scelto il venerd\u00ec della quinta settimana di Quaresima. Tuttavia, ascoltando le voci delle vittime e dei sopravvissuti, i vescovi hanno ritenuto giusto cambiare giorno e scegliere un momento del Tempo di Pasqua. Si \u00e8 ritenuto, infatti, che l'inclusione di questo giorno nella Quaresima fosse penitenziale, mentre la motivazione originale dell\u2019istituzione della Giornata non riguardava la Chiesa che cercava il perdono per le sue mancanze, ma la speranza e il rinnovamento che \u00e8 necessario per le vittime, i sopravvissuti e le persone colpite dall'abuso come le famiglie delle vittime e le comunit\u00e0 parrocchiali. Per questo motivo, i vescovi hanno spostato questa Giornata di preghiera per le vittime e i sopravvissuti agli abusi al marted\u00ec della quinta settimana di Pasqua, che nel 2021 cadr\u00e0 marted\u00ec 4 maggio. Fare questo cambiamento, dopo aver ascoltato le voci delle vittime e dei sopravvissuti, afferma il desiderio della Chiesa nei nostri Paesi di mettere i sopravvissuti al centro della risposta agli abusi. Tenere la giornata nel periodo pasquale offre la speranza di cui Papa Francesco ha parlato nella sua prima udienza generale: \"Ha guarito, confortato, compreso, ha dato speranza. Ha condotto tutti alla presenza di Dio\". (RB)\n17 marzo - REGNO UNITO Per i leader cristiani \u201cimmorale\u201d l\u2019aumento delle testate nucleari nel Paese\n\"La decisione del Governo nella Revisione integrata di difesa, sicurezza e politica estera di aumentare lo stock delle testate nucleari Trident di oltre il 40% \u00e8 un passo indietro che non render\u00e0 nessuno di noi pi\u00f9 sicuro\u201d. E\u2019 quanto affermato dai leader di sette denominazioni cristiane, in una dichiarazione congiunta, rilasciata ieri pomeriggio, che condanna la decisione del Governo britannico di aumentare le scorte di armi nucleari del Paese. I firmatari della dichiarazione - membri della Chiesa d'Inghilterra, della Chiesa del Galles, dell'Unione battista di Gran Bretagna, della Conferenza episcopale di Inghilterra e Galles, della Chiesa metodista in Gran Bretagna, dei Quaccheri in Gran Bretagna, della Chiesa Riformata Unita, nonch\u00e9 di Churches Together in Gran Bretagna e Irlanda - descrivono questa mossa del Governo, di aumentare del 40% - da 180 a 260 - le testate previste nel Regno Unito, annunciata nel documento \u201cGlobal Britain in a Competitive Age, the Integrated Review of Security, Defence, Development and Foreign Policy\u201d, pubblicato marted\u00ec mattina, come un passo indietro. \"Questo annuncio \u2013 hanno affermato - ci porta in una direzione preoccupante e completamente sbagliata\". \"I nostri sottomarini Trident \u2013 si legge nel comunicato - trasportano gi\u00e0 testate che in totale hanno una resa esplosiva equivalente a centinaia di bombe sganciate su Hiroshima\u201d. \u00c8, dunque, \u201cimmorale - continua - che il Governo britannico stia impegnando risorse, che potrebbero essere spese per il bene comune della nostra societ\u00e0, per immagazzinarne ancora di pi\u00f9\u201d. Un tale annuncio, per i leader cristiani, mette in pericolo quanto raggiunto negli ultimi 50 anni con il Trattato di non proliferazione nucleare, che ha limitato \u201c l'aumento del numero di armi nucleari nel mondo e il numero di nuovi Stati dotati di armi nucleari\u201d, e complica anche l\u2019avanzare di questo processo di disarmo \u201dattraverso il dialogo, la diplomazia e un'azione fondata sui principi\u201d. (AP)\n17 marzo - IRLANDA Festa San Patrizio. Il messaggio delle Chiese del Paese: in Cristo viaggiamo insieme\n\"In Cristo viaggiamo insieme\": s\u2019intitola cos\u00ec il messaggio pubblicato congiuntamente dai leader delle Chiese d\u2019Irlanda per la giornata di oggi in cui si celebra la festa di San Patrizio.\n[Come riporta il sito della Conferenza episcopale cattolica irlandese](https://www.catholicbishops.ie/2021/03/17/church-leaders-st-patricks-day-message-in-christ-we-journey-together/), nel documento, le Chiese d\u2019Irlanda unite \u201cesplorano come la fede cristiana e l'etica sociale cristiana possano contribuire alla guarigione delle relazioni e offrire una visione di speranza per il futuro\u201d. Nella loro dichiarazione congiunta, i leader della Chiesa accolgono con favore i progressi che sono stati fatti attraverso il processo di pace nella costruzione di relazioni di rispetto e fiducia reciproci. Pur riconoscendo che c'\u00e8 ancora molto lavoro da fare, hanno delineato una visione comune per una societ\u00e0 in cui le diverse identit\u00e0 possano essere valorizzate: \u201cCi\u00f2 che \u00e8 innegabile \u00e8 la realt\u00e0 che dobbiamo vivere in uno spazio condiviso su queste isole, e renderle un luogo di appartenenza e accoglienza per tutti\u201d, hanno scritto. Scegliendo di pubblicare questo messaggio congiunto proprio il giorno di San Patrizio, hanno inteso sottolineare e far proprio il modo in cui questo ex schiavo, che ha incarnato questa interconnessione tra genti, ha portato il cristianesimo in Irlanda circa 1500 anni fa. \u201cNel nostro approccio al passato abbiamo la responsabilit\u00e0 morale di riconoscere l'impatto corrosivo della violenza e delle parole che possono portare alla violenza - hanno detto i leader della Chiesa - c'\u00e8 la necessit\u00e0 di affrontare verit\u00e0 difficili sui fallimenti della leadership delle chiese nel lavoro di pace e riconciliazione. Siamo stati spesso chiese prigioniere; non prigioniere della Parola di Dio, ma degli idoli dello Stato e della nazione\u201d. I leader delle chiese stanno condividendo questo messaggio oggi come un invito al dialogo: \u201cCome discepoli di Ges\u00f9 Cristo, condividendo la grazia della sua redenzione e l'amore incrollabile del Padre per la sua Creazione, abbiamo riflettuto insieme sugli eventi del 1921 su quest'isola. Desideriamo condividere alcuni dei nostri pensieri mentre continuiamo queste conversazioni e mentre camminiamo insieme durante l'anno\u201d. \u201cAbbiamo l'opportunit\u00e0, nel segnare questi eventi del nostro passato, di essere intenzionali nel creare gli spazi per l'incontro con coloro che sono diversi da noi, e con coloro che possono sentirsi emarginati nelle narrazioni che hanno formato la nostra identit\u00e0 comunitaria. Questo ci richieder\u00e0 di affrontare verit\u00e0 difficili sui fallimenti della nostra stessa leadership nel lavoro di pace e riconciliazione \u2013 hanno continuato - come Chiese cristiane riconosciamo e lamentiamo le volte in cui non siamo riusciti a portare a una societ\u00e0 timorosa e divisa il messaggio della connessione pi\u00f9 profonda che ci lega, nonostante le nostre diverse identit\u00e0, come figli di Dio\u201d. \u201cLe Chiese, insieme agli altri leader civili, hanno un ruolo da svolgere nel fornire spazi al di fuori delle strutture politiche che danno espressione alla nostra interconnessione e alla preoccupazione condivisa per il bene comune \u2013 concludono i leader - la nostra speranza \u00e8 che la riflessione condivisa sul nostro passato sostenga e rafforzi questo impegno, ispirandoci a rinnovare il nostro impegno nel lavoro di costruzione della pace per il futuro. Come disse l'apostolo Pietro nella Lettera ai Romani: \u2018cerchiamo dunque le cose che contribuiscono alla pace e all'edificazione del prossimo\u2019\u201d. (RB)\n16 marzo - ITALIA Inaugurato a Torino un nuovo centro per i senza fissa dimora per rispondere ai bisogni scaturiti dalla pandemia\nNasce a Torino \u201cLa Sosta\u201d, un centro polifunzionale di servizi dedicati alla popolazione senza dimora gestita da Caritas Diocesana e Comunit\u00e0 di Sant\u2019Egidio. La struttura \u00e8 stata inaugurata questo pomeriggio dall\u2019arcivescovo Cesare Nosiglia ed \u00e8 stata pensata per rispondere ai bisogni dei senzatetto e per il persistere delle difficolt\u00e0 legate alla crisi sanitaria. Vi si pu\u00f2 usare docce, lavare indumenti e altri effetti personali, ricaricare cellulari e chiedere cibo. Gli ospiti, nel pieno rispetto delle norme anti Covid, potranno anche rimanere qualche tempo al coperto, avere informazioni, ricevere consigli. Il Centro sar\u00e0 anche un punto di riferimento per quanti possono trovarsi in condizione di bisogno a causa di povert\u00e0, solitudine e malattia e vuole essere un punto di partenza per ritrovare fiducia nel futuro. I destinatari sono i senza dimora che non si relazionano usualmente con la rete dei dormitori e dei centri diurni, anche se sprovvisti della documentazione solitamente richiesta. L\u2019accesso, almeno fino al sussistere delle restrizioni dovute alla pandemia, sar\u00e0 regolato con appuntamenti per evitare assembramenti. \u201cLa scelta di collocare \u2018La Sosta\u2019 proprio al centro della citt\u00e0 \u00e8 fondamentale in un momento di particolare impegno per le istituzioni cittadine e molte associazioni e realt\u00e0 religiose e laiche, per offrire migliori servizi ai nostri fratelli e sorelle senza dimora - ha detto monsignor Nosiglia -. Aumentano cos\u00ec i luoghi di accoglienza diffusa notturna e diurna e viene garantito un sempre pi\u00f9 adeguato servizio sanitario e di assistenza per le persone che hanno bisogno\u201d. Il presule ha aggiunto che \u201cl\u2019avvio di questo centro diurno, che si aggiunge a quello dell\u2019episcopio e ad altri attivi in citt\u00e0\u201d, \u00e8 l\u2019inizio di una collaborazione con il Comune volta a far s\u00ec che l\u2019accoglienza notturna, solitamente assicurata fino ad aprile, si estenda a tutti i giorni dell\u2019anno. \u201c\u00c8 una scelta che richiede grande impegno, ma a mio avviso necessaria perch\u00e9 i problemi che assillano tutto l\u2019anno tanti nostri fratelli e sorelle senza dimora trovino una adeguata risposta dalla nostra citt\u00e0\u201d ha aggiunto l\u2019arcivescovo di Torino. Per il presule, in un tempo cos\u00ec prolungato di pandemia, \u00e8 fondamentale offrire luoghi di incontro e di sostegni essenziali diurni e notturni, nel rispetto delle norme anti-Covid. (TC)\n16 marzo - POLONIA Presentato il Rapporto sulle organizzazioni caritative cattoliche e le attivit\u00e0 di beneficenza parrocchiali\nNel 2019, in Polonia, le organizzazioni caritative cattoliche hanno offerto oltre 4 milioni di servizi. Lo rivela il Rapporto sulle organizzazioni caritative cattoliche e le attivit\u00e0 di beneficenza parrocchiali presentato oggi all\u2019Universit\u00e0 Cardinale Stephan Wyszy\u0144szy di Varsavia da padre Wojciech Sad\u0142o\u0144, direttore dell\u2019Istituto di statistica della Chiesa cattolica, durante l\u2019incontro sul tema \u201cAttivit\u00e0 caritativa come manifestazione della libert\u00e0 religiosa\u201d. Fino al 2019, riferisce l\u2019Ufficio per le Comunicazioni Estere della Conferenza Episcopale Polacca risultavano attive 891 opere caritative nel Paese, di queste 684 gestite da ordini religiosi e 207 diocesane o nazionali, e oltre 65mila parrocchiali. Il maggior numero dei servizi erogati riguarda gli aiuti alimentari e beni di prima necessit\u00e0. Oltre 1.200 opere di beneficenza si occupano dell\u2019aiuto ai bambini, agli adolescenti e alle madri in difficolt\u00e0, circa 900 di interventi di emergenza e aiuti generali, oltre 700 forniscono aiuto psicologico e di sostegno familiare, quasi 600 per i senzatetto. I lavoratori dipendenti presso opere caritative sono 40mila, mentre i volontari 223mila. Il numero totale delle ore donate dai volontari pu\u00f2 essere stimato in 2,7 milioni. Un terzo degli enti organizza raccolte fondi e un quinto ricava le proprie entrate da attivit\u00e0 imprenditoriali autonome. Il sostegno della pubblica amministrazione incide per il 59%. A livello parrocchiale, le 65mila opere caritative sono distribuite in 11mila parrocchie e il numero dei volontari si aggira intorno ai 2,6 milioni. Per lo pi\u00f9 fondate da parroci (51%), per un terzo dalla collaborazione con i laici, e nel 17% da soli laici. I destinatari sono per lo pi\u00f9 bambini e giovani, soprattutto quelli a rischio, ma anche anziani, poveri e disabili. Secondo il Rapporto la pandemia ha segnato negativamente le opere di beneficenza, sia dal punto di vista del funzionamento a causa dell\u2019introduzione delle nuove norme sanitarie e dei contagi tra operatori e beneficiari, sia dal punto di vista economico a causa dell\u2019aumento dei costi operativi. Ma molte le opere caritative si sono anche adattate alle nuove esigenze, ampliando le proprie attivit\u00e0 per includere altri gruppi di bisognosi. (TC)\n16 marzo - IRLANDA Monsignor Martin: San Patrizio sia fonte di coraggio e di valori per l\u2019oggi e per il futuro del Paese\nAnche quest\u2019anno l\u2019Irlanda celebra San Patrizio con le limitazioni imposte dalla pandemia di Covid-19. L\u2019arcivescovo di Armagh e primate di tutta l\u2019Irlanda Eamon Martin, tuttavia, nel suo \u201cmessaggio al popolo irlandese, in patria e all\u2019estero\u201d, per il giorno di San Patrizio, che si celebra domani, evidenzia che le restrizioni dovute all\u2019emergenza sanitaria aprono all\u2019opportunit\u00e0 di concentrarsi un po\u2019 di pi\u00f9 sulla figura del patrono dell\u2019Irlanda, al di l\u00e0 delle leggende e delle tradizioni che vi ruotano intorno. Rievocando i tratti di Patrizio, monsignor Martin evidenzia che fu dopo essere stato rapito, durante gli anni della cattivit\u00e0, solo, fra greggi, esposto al freddo e alla pioggia, sulle colline e sulle valli dell\u2019Irlanda, che trov\u00f2 forza e coraggio nella preghiera e conobbe l\u2019amore e la protezione di Dio. E che tornato fra i suoi divenne sacerdote e tempo dopo vescovo, inviato, poi, ad evangelizzare l\u2019Irlanda, dove affront\u00f2 prove e pericoli, non dubitando mai della presenza di Dio al suo fianco, a guidare il suo cammino. Quindi, con uno sguardo all\u2019oggi il presule richiama le virt\u00f9 del patrono d\u2019Irlanda e assicura la sua preghiera per le persone che si trovano in difficolt\u00e0 a causa della pandemia e per quanti hanno contratto il virus, perch\u00e9 trovino in San Patrizio il coraggio e la resilienza per andare avanti; prega affinch\u00e9 San Patrizio sia fonte di coraggio e di valori per l\u2019oggi e per il futuro del Paese e perch\u00e9 la Chiesa e i suoi fedeli siano aperti, come lo \u00e8 stato San Patrizio, al grido dei poveri, dei soli e degli isolati, dei defunti, degli stranieri e dei senzatetto. \u201cPrego che, come San Patrizio, portiamo la fede alla vita e vita alla fede - conclude l\u2019arcivescovo di Armagh -. Possiamo noi essere missionari dell\u2019amore, del perdono, della guarigione, della misericordia e della gioia di Dio ovunque andiamo, oggi e sempre\u201d. (TC)\n16 marzo - PER\u00da In vista delle elezioni dell\u201911 aprile, i vescovi esortano i politici ad impegnarsi a fare uscire il Paese dall\u2019attuale crisi\n\u201cUna buona politica richiede candidati onesti e responsabili, con spirito di servizio, capaci di dialogare e costruire ponti a favore del bene comune\u201d: lo scrivono i vescovi del Per\u00f9 nel messaggio pubblicato ieri in vista delle elezioni generali che si svolgeranno l\u201911 aprile. I presuli evidenziano che il Paese sta vivendo una delle peggiori crisi della sua vita repubblicana, una crisi sanitaria, economica, morale, educativa e politica che pu\u00f2 incidere ancora pi\u00f9 gravemente sul futuro. Rimarcano, quindi, che occorre una politica non subordinata all\u2019economia o alla tecnocrazia, ma che sia parte di un pi\u00f9 ampio progetto di sviluppo umano integrale sostenibile, in cui venga data un\u2019attenzione privilegiata ai poveri. La Conferenza episcopale sottolinea, poi, che nell\u2019attuale realt\u00e0, i candidati hanno una grande responsabilit\u00e0, perch\u00e9 dovranno guidare il destino del Paese e cooperare alla riabilitazione della politica e al rafforzamento della societ\u00e0. Quindi i vescovi, rilevando l\u2019elevato tasso di corruzione fra autorit\u00e0 e funzionari pubblici, gli sterili scontri tra i poteri dello Stato e all\u2019interno dei partiti politici, i tentativi di introdurre ideologie contrarie alla famiglia e alla vita, notano che la classe politica \u00e8 ormai diventata autoreferenziale. Per i presuli \u00e8 necessario il lavoro e lo sforzo congiunti di tutti i peruviani per uscire da questa crisi, cos\u00ec chiedono anzitutto ai partiti politici e ai loro candidati \u201cdi bandire epiteti umilianti e offese contro i loro rivali dalle campagne elettorali e di dare priorit\u00e0 alla presentazione di proposte che non siano demagogiche ma serie e fattibili, mantenendo sempre aperte le possibilit\u00e0 di un dialogo rispettoso con i diversi attori della vita sociale, economica, culturale, educativa e politica del Paese\u201d. Richiamando poi, pi\u00f9 volte, la lettera enciclica di Papa Francesco Fratelli Tutti, i vescovi esortano i cittadini a non lasciarsi trasportare da \u201cun febbrile scambio di opinioni sui social network, spesso guidati da informazioni mediatiche non sempre affidabili\u201d (200), a partecipare alla vita politica, a prepararsi adeguatamente ad esprimere un voto consapevole e informato, soppesando i problemi che affliggono il Paese e valutando se i candidati siano in grado di risolverli. Per i presuli una politica che raggiunga il pi\u00f9 alto grado della carit\u00e0 \u00e8 possibile, ma richiede leader che vivano con passione la loro vocazione al servizio delle persone che rappresentano e che promuovano una cultura dell\u2019incontro e dell\u2019amicizia sociale, mettendo al centro la persona umana, la famiglia e la comunit\u00e0. Ma necessita pure della partecipazione attiva di tutti i peruviani, che vivano e insegnino \u201cil valore del rispetto, l\u2019amore capace di accogliere ogni differenza, la priorit\u00e0 della dignit\u00e0 di ogni essere umano rispetto a qualunque sua idea, sentimento, prassi e persino ai suoi peccati (Fratelli tutti, 191). Infine, ricordando l\u2019invito rivolto da Papa Francesco ai fedeli il 19 gennaio del 2018, a Lima, durante la sua visita in Per\u00f9, a non lasciarsi derubare della speranza e a lavorare insieme per il bene del Paese, i vescovi rimarcano che le prossime elezioni generali \u201csono un\u2019occasione propizia per riprendere la strada della buona politica\u201d e per rafforzare la democrazia. I presuli concludono il loro messaggio assicurando la loro vicinanza e le loro preghiere in questo processo elettorale, affinch\u00e9 nessuno si senta solo. (TC)\n16 marzo - TERRA SANTA Frammenti biblici in terra di Israele. La scoperta archeologica pi\u00f9 importante degli ultimi sessant\u2019anni\nE\u2019 la scoperta archeologica di rotoli biblici pi\u00f9 emozionante e clamorosa degli ultimi 60 anni. Nel Deserto di Giuda, il territorio che si estende tra lo Stato di Israele e la Cisgiordania, grazie ad una complessa operazione di scavo condotta dalla Israel Antiquities Authority, sono stati portati alla luce nuovi frammenti di rotoli biblici risalenti a 2mila anni fa. I reperti rinvenuti sono principalmente scritti in greco e contengono porzioni dei dodici profeti minori, in particolare Zaccaria e Naum. L\u2019operazione ha svelato anche un nascondiglio di monete rare dei tempi di Bar-Kokhba, il condottiero ebraico che tra il 132 e il 135 d.C. guid\u00f2 la rivolta contro i romani; uno scheletro di bambino di 6.000 anni fa, probabilmente femminile, avvolto in un panno e mummificato; e un grande cesto integro risalente a 10.500 anni fa, probabilmente il pi\u00f9 antico del mondo. Si tratta di una parte del patrimonio depositato nelle grotte del Deserto di Giuda durante le grandi rivolte antiromane del popolo ebraico. Sulla portata di questa clamorosa scoperta Vatican News ha sentito l\u2019opinione di Marcello Fidanzio, professore di Ambiente Biblico alla Facolt\u00e0 di Teologia di Lugano e Direttore dell\u2019Istituto di Archeologia e Cultura delle Terre Bibliche. \u201cNel corso delle due rivolte - racconta Fidanzio - alcuni profughi trovarono rifugio nelle grotte perch\u00e9 inseguiti dai romani. Nel caso specifico ci riferiamo ad una grotta dal nome drammatico, si chiama Grotta degli Orrori\u201d. Perch\u00e9 questo nome? \u201cQui morirono di fame e sete circa 40, tra uomini, donne e bambini. In questo luogo durante la loro fuga avevano portato alcuni dei loro oggetti pi\u00f9 preziosi: averi, utensili di vita quotidiana e testi scritti: documenti e testi biblici\u201d. La recente missione archeologica della Israel Antiquities Authority, iniziata nel 2017, ha svelati 20 piccoli frammenti di rotoli biblici. E\u2019 una scoperta importante perch\u00e9, spiega il Direttore dell\u2019Istituto di Archeologia e Cultura delle Terre Bibliche di Lugano, \u201cdopo le grandi scoperte degli anni 40 e 50, soprattutto a Qumran e nel Deserto di Giuda, non era pi\u00f9 accaduto nulla di simile in relazione ai testi biblici. Rinvenimenti di una tale rilevanza riaccendono l\u2019emozione dei pionieri\u201d. E\u2019 un patrimonio che non si immaginava potesse esistere, \u201cuna nuova pagina nella storia degli scavi archeologici\u201d. Ora gli addetti ai lavori si chiedono se si tratti dell\u2019ultima di tappa di una serie di scoperte o, al contrario, sia rivelatrice di nuove ricerche possibilit\u00e0 da indagare. \u201cE\u2019 qualcosa che appassiona molto noi studiosi della Bibbia\u201d, confida Fidanzio, \u201cma interessa molto anche gli israeliani che sottolineano come queste ricerche siano legate alla loro identit\u00e0, alla storia della loro presenza in terra di Israele. Non a torto dunque la Israel Antiquities Authority ha dato particolare enfasi alla campagna di scavi. \u201cFinora \u2013 aggiunge lo studioso di Lugano - le grandi scoperte sono state fatte da scavi clandestini\u201d. In questo caso invece si \u00e8 giunti a questo risultato \u201ccon una filiera tracciata condotta da una Autorit\u00e0 per le Antichit\u00e0 che ha lavorato con metodo e ha permesso di mettere in salvo antichit\u00e0 come testi biblici, un cesto con coperchio risalente a 10500 anni fa, forse il pi\u00f9 antico fino ad ora ritrovato, o il commovente scheletro di una bambina deposto l\u00ec, avvolto in un panno di lino oltre seimila anni fa\u201d. Ma cosa aggiunge questa scoperta alla conoscenza della Bibbia? \u201cSiamo di fronte a piccoli frammenti, quindi ad un limitato numero di righe di testo scritte in greco riguardanti l\u2019Antico Testamento. Sono la testimonianza di quella che gli studiosi chiamano la fluidit\u00e0 testuale, il tempo in cui il testo della Bibbia non era ancora stabile e unico. Solo in seguito infatti le Scritture sono state canonizzate, fissate e poi con grandissima fedelt\u00e0 tramandate fino ai nostri giorni\u201d. I frammenti della Grotta degli Orrori rappresentano invece un momento ancora costitutivo e grazie ad essi possiamo cogliere una tappa che ha condotto al testo definitivo. \u201cQueste scoperte ci introducono in un momento storico estremamente affascinante: quello in cui la Bibbia trova la sua forma, si costituisce\u201d. Tra le tante caratteristiche emerse dallo studio dei frammenti emerge un dettaglio: nel testo greco le quattro lettere impronunciabili del nome di Dio sono scritte nel linguaggio paleo-ebraico, l\u2019antica scrittura che si usava ai tempi del Primo Tempio (fino al 586 aC). \u201cC\u2019era gi\u00e0 in quel tempo, come nei rotoli usati all\u2019epoca di Ges\u00f9, un grande rispetto per il Nome di Dio che non si pronunciava. Scriverlo ricorrendo ad un altro alfabeto \u2013 conclude Fidanzio - \u00e8 una strategia scribale finalizzata a indurre il lettore a focalizzare l\u2019attenzione su quelle lettere. E\u2019 cio\u00e8 un punto del testo che richiede grande rispetto e sacralit\u00e0\u201d (PO)\n16 marzo - COLOMBIA #coronavirus Arcidiocesi di Bogot\u00e0: Settimana Santa senza processioni, lavanda dei piedi e Via Crucis\n\u201cQuest'anno, date le circostanze, non ci saranno processioni, n\u00e9 lavanda dei piedi il Gioved\u00ec Santo, n\u00e9 la Via Crucis con la partecipazione dei fedeli\u201d. \u00c8 quanto stato deciso ieri, luned\u00ec 15 marzo, nella sede dell\u2019arcidiocesi di Bogot\u00e0, dall\u2019arcivescovo, monsignor Luis Jos\u00e9 Rueda, e dal sindaco di Bogot\u00e0, Claudia Lopez, per la Settimana Santa, che si svolger\u00e0 dal 28 marzo al 4 aprile 2021. Tale decisione \u00e8 stata presa, si legge in un comunicato diffuso sulla pagina web dell\u2019Episcopato, in questo tempo di pandemia, per \"proteggere la vita e la salute di tutti gli abitanti della citt\u00e0, specialmente quelli che parteciperanno alle liturgie della Chiesa cattolica\". Le celebrazioni rispetteranno il numero massimo di presenze consentite e \u201cper evitare assembramenti, le parrocchie e i centri di culto programmeranno pi\u00f9 celebrazioni ed eviteranno cos\u00ec riunioni troppo affollate\". Infine, \"quest'anno la strada per il Santuario di Monserrate verr\u00e0 chiusa, perch\u00e9 di solito concentra molte persone e in questo momento non conviene che ci\u00f2 accada\u201d. Per il momento, controllandone la capacit\u00e0, saranno abilitati solo i servizi di funicolare e teleferica. L\u2019arcidiocesi di Bogot\u00e0, ricordando infine che le cerimonie presiedute da monsignor Rueda Aparicio saranno trasmesse su Canal RCN e Canal Capital, ha invitato \u201ctutti i fedeli a fare delle loro case un luogo di preghiera e di raccoglimento durante questo periodo santo\u201d. (AP)\n16 marzo - REGNO UNITO #coronavirus Giornata Nazionale di Riflessione per il Covid-19. La Chiesa invita a pregare davanti al Santissimo Sacramento\nIl cardinale Vincent Nichols e l'arcivescovo Malcolm McMahon, rispettivamente presidente e vicepresidente della Conferenza episcopale di Inghilterra e Galles, in una dichiarazione rilasciata ieri sulla pagina web dell\u2019Episcopato, hanno esortato i fedeli a pregare di fronte al Santissimo Sacramento, il 23 marzo, nella Giornata Nazionale di Riflessione per il Covid-19. La Giornata, proposta dall'associazione Marie Curie, \u00e8 stata indetta dal primo ministro Boris Johnson ad un anno dalla prima chiusura nazionale, decisa dal governo per fermare la diffusione della pandemia di coronavirus. \"Per tutti coloro che vivono nella fede in Dio, la riflessione e la preghiera vanno sempre di pari passo\u201d hanno affermato i due alti esponenti dell\u2019Episcopato. \u201cLa preghiera completa la riflessione\u201d ed \u201capre la nostra vita al suo vero orizzonte. Senza la preghiera, il mondo \u00e8 ristretto e siamo pi\u00f9 facilmente sommersi dal suo clamore e dalla sua tragedia\u201d hanno spiegato. La speranza, dunque, dei vertici della Conferenza episcopale \u00e8 che il 23 marzo tutte le chiese siano aperte, in modo che tutti possano entrarvi \u201cper riflettere e pregare alla presenza del Santissimo Sacramento\u201d. \u201cSappiamo che questo comporter\u00e0 uno sforzo in pi\u00f9 \u2013 hanno precisato -, ma pu\u00f2 essere parte del nostro importante contributo in un momento significativo nella vita del nostro Paese\u201d. Essi hanno chiesto inoltre ai fedeli \u201cdi invitare un amico, un vicino o un collega a venire in chiesa\u201d con loro, per riflettere su tutti coloro che sono morti, tutti coloro che hanno sofferto in quest'ultimo anno, tutti coloro che hanno dimostrato \u201cgenerosit\u00e0, inventiva, abnegazione e determinazione\u201d in questo periodo cos\u00ec difficile, e per riflettere sulle lezioni da imparare per costruire una societ\u00e0 migliore, \u201cpi\u00f9 compassionevole, meno segnata dalle disuguaglianze, pi\u00f9 sensibile ai bisogni e alle privazioni\u201d. Il 23 marzo, dunque, verr\u00e0 osservato un minuto di silenzio a mezzogiorno e, alle 8 di sera, tutti gli edifici e i punti di riferimento pi\u00f9 importanti del Paese verranno illuminati. Non solo, tutta la popolazione contribuir\u00e0 a creare una \"luce della memoria\" sulla propria porta di casa, proiettando la luce di telefoni, candele e torce nel cielo notturno. \u201cPossa marted\u00ec 23 marzo \u2013 hanno concluso il porporato e il presule - essere un grande giorno di preghiera affinch\u00e9 questa pandemia abbia fine e che il dono dello Spirito Santo di Dio ci porti tutti ad una vita nuova e migliore, sia qui che nel mondo a venire\u201d. (AP)\n16 marzo - COLOMBIA Anno della Famiglia. Diocesi Monter\u00eda: il 19 marzo, Giornata di riflessione\nVenerd\u00ec 19 marzo, la diocesi di Monter\u00eda, aderendo all\u2019invito di Papa Francesco a celebrare un anno dedicato alla famiglia, terr\u00e0, a partire dalle ore 20.00, una Giornata di riflessione, in occasione della celebrazione del 150.mo anniversario di San Giuseppe a patrono della Chiesa universale. La giornata, che si svilupper\u00e0 online e segner\u00e0 l\u2019inizio delle attivit\u00e0 dell\u2019Anno della Famiglia, avr\u00e0 uno spazio dedicato all\u2019animazione biblica, presenter\u00e0 la lettera apostolica \u201cPatris Corde\u201d, la preghiera di consacrazione della famiglia, e si concluder\u00e0 con la benedizione di monsignor Ram\u00f3n Alberto Rol\u00f3n G\u00fcepsa, vescovo della diocesi di Monter\u00eda. Tutte le parrocchie parteciperanno ad un\u2019ora santa il giorno prima, gioved\u00ec 18 marzo, per prepararsi a questa celebrazione. (AP)\n16 marzo - MALESIA Quaresima. L\u2019arcidiocesi di Kuala Lumpur avvia un programma di promozione della salute mentale\nDinanzi all\u2019incremento delle malattie mentali dovute alla crisi socioeconomica, generata dalla diffusione della pandemia di Covid-19 in Malesia, l'arcidiocesi di Kuala Lumpur ha deciso di porre al centro del suo programma quaresimale la salute mentale dei fedeli. In una dichiarazione, rilasciata il 14 marzo \u2013 riporta UCA News -, l\u2019arcidiocesi ha sottolineato come, nonostante le malattie mentali siano in aumento nella societ\u00e0, \u201csi ignori l\u2019importanza di cercare un aiuto tempestivo\u201d. Secondo uno studio del National Health and Morbidity Survey, nel 2020, i problemi mentali in Malesia sono stati tra i problemi di salute pi\u00f9 comuni, dopo le malattie cardiache. Tre adulti su 10 di et\u00e0 superiore ai 16 anni soffrirebbero di vari tipi di malattie mentali. Uno scenario peggiorato dalla pandemia di coronavirus. Il Ministero della Salute, nel novembre dello scorso anno, ha rivelato che sono state circa 37.009 le chiamate fatte alle linee di assistenza per i servizi di salute mentale e supporto psicosociale, a livello nazionale, da persone alla disperata ricerca di supporto emotivo e psicologico. Tuttavia, in questa drammatica situazione, secondo lo University Malaya Specialist Center (UMSC), il Paese avrebbe a disposizione uno psichiatra ogni 100.000 persone, quando invece il rapporto ideale sarebbe di uno psichiatra ogni 10.000. \u00c8 per questo motivo che l\u2019arcidiocesi di Kuala Lumpur ha deciso di avviare una campagna di sensibilizzazione sui disagi mentali, invitando i fedeli a sentirsi liberi di contattare il Ministero della Salute Mentale dell'arcidiocesi, qualora ne avessero bisogno. Nel suo comunicato, dunque, la Chiesa di Kuala Lumpur ha annunciato una attivit\u00e0 di consulenza: \u201cOffriremo e-counseling e consulenza psicologica \u2013 ha affermato - a coloro che ne avranno bisogno\". \"La Bibbia ci insegna che Ges\u00f9 \u00e8 il nostro guaritore \u2013 continua -, e nulla \u00e8 impossibile a Dio. Quindi, qualunque sia la malattia che ci affligge, noi, come credenti, possiamo chiedere la guarigione nel nome di Ges\u00f9\". L'arcidiocesi di Kuala Lumpur possiede un Ministero della Salute Mentale composto da nove membri con lo scopo di formare spiritualmente coloro che sono impegnati nei servizi di salute mentale, di sostenere e promuovere i servizi di consulenza e assistenza alle persone in difficolt\u00e0, e di promuovere la salute mentale nell'arcidiocesi. (AP)\n16 marzo - PER\u00d9 Caricatura della Vergine Maria. L\u2019Episcopato: \u201cIl rispetto dei simboli religiosi \u00e8 alla base della vera tolleranza\u201d\nMonsignor Miguel Cabrejos Vidarte, arcivescovo di Trujillo e presidente della Conferenza episcopale peruviana, ha espresso ieri in una lettera inviata al direttore del giornale El Diario di Lima, il signor Gustavo Mohme Seminario, \u201cla preoccupazione e l'indignazione di migliaia di fedeli peruviani per l'uso dell'immagine della Vergine Maria in una caricatura di Heduardicio, pubblicata la scorsa domenica, 14 marzo\u201d. Pur ribadendo il diritto alla libert\u00e0 di coscienza e di religione, sancito dalla Costituizione del Paese all\u2019art.2, il presule ha ricordato l\u2019art. 5 del codice deontologico della Federazione dei Giornalisti del Per\u00f9, dove si afferma che: \u201cIndipendentemente dalla religione o dalle credenze che uno professa, e anche se si dichiara agnostico, il giornalista \u00e8 moralmente obbligato nella sua pratica professionale a onorare Dio e i dogmi. \u00c8 suo dovere rispettare le credenze religiose, anche se non le condivide\". \u201cIl rispetto dei simboli religiosi \u00e8 alla base della vera tolleranza, perch\u00e9 facilita la convivenza, la coesistenza e la cooperazione tra i vari gruppi nelle societ\u00e0 democratiche\u201d ha concluso monsignor Cabrejos, aggiungendo che \u201cil disprezzo o l'abuso, in questo caso, di un'immagine amata e rispettata da milioni di uomini e donne peruviani, ferisce il sentimento religioso del popolo cattolico e incoraggia una societ\u00e0 intollerante e aggressiva\u201d. (AP)\n16 marzo - ITALIA - Il Circolo Laudato si\u2019 di Assisi: un dono al servizio dei poveri e del creato\nTutti possiamo collaborare \u201ccome strumenti di Dio\u201d alla cura della creazione, ognuno con le proprie \u201ciniziative e capacit\u00e0\u201d. \u00c8 la sollecitazione di Papa Francesco all\u2019impegno per la casa comune, contenuta nell\u2019enciclica Laudato si\u2019, a motivare Antonio Caschetto, coordinatore dei programmi italiani del Movimento Cattolico Mondiale per il Clima (Gccm) e responsabile del Circolo Laudato si\u2019 di Assisi. Architetto quarantenne di origini siciliane trapiantato in Umbria, si dice \u201cparticolarmente affezionato\u201d al paragrafo 14 del documento del Pontefice, che richiama la dichiarazione pastorale sulla crisi ambientale del 1999 dei vescovi del Sudafrica. Il coinvolgimento personale e i talenti - cio\u00e8 \u201cquelli che sono il dono di Dio per ciascuno di noi\u201d, ricorda Caschetto - appaiono oggi come \u201cnecessari\u201d per riparare il danno causato dagli umani alla creazione di Dio. Una chiamata ad agire, quella del Papa, che per Antonio vuol dire non \u201csoltanto\u201d realizzare nella professione progetti per ridurre l\u2019impatto ambientale, ma soprattutto far riemergere e alimentare \u201cun fuoco che gi\u00e0 c'era\u201d nella propria vita, contrassegnata dall\u2019esperienza di insegnare la lingua italiana ai richiedenti asilo, dal servizio di guida spirituale al Santuario della Spogliazione di Assisi, dall\u2019incontro nel 2018 col Movimento Cattolico Mondiale per il Clima da cui \u00e8 nato, nel febbraio dell\u2019anno successivo, il Circolo Laudato si\u2019 di Assisi: un piccolo gruppo di persone che si riunisce regolarmente per approfondire il rapporto col Creatore e con gli altri, alla luce dell\u2019enciclica del 2015, nel bisogno di affrontare urgentemente il cambiamento climatico e la crisi ecologica. \u201cIl Circolo Laudato si\u2019 ha sede al Santuario della Spogliazione, che \u00e8 il luogo dove San Francesco rinunci\u00f2 a tutti i beni e si spogli\u00f2 in piazza\u201d. L\u00ec, dove oggi riposa il corpo del Beato Carlo Acutis, il Circolo \u00e8 nato \u201cper fare rete\u201d, per mettere in collegamento \u201csia le realt\u00e0 che ad Assisi si occupano della cura della nostra casa comune, quindi le associazioni, la diocesi, gli uffici, sia gli altri Circoli d\u2019Italia\u201d, oltre un centinaio su pi\u00f9 di 500 in tutto il mondo. \u201cIl Circolo - racconta - si basa su tre pilastri. Il primo \u00e8 la preghiera: nella preghiera ci rendiamo conto della contemplazione della bellezza che ci circonda e al contempo proviamo ad ascoltare il grido della terra, il grido dei poveri. Poi c'\u00e8 un momento di riflessione sui nostri stili di vita, quindi quello dell\u2019azione, con delle proposte. Il Circolo diventa quasi un\u2019agor\u00e0, in cui ognuno fornisce delle informazioni, ad esempio sull'uso dei detersivi, sul contenimento del consumo della plastica, sullo spreco di carne e poi queste riflessioni si tramutano in azioni concrete\u201d. Il Circolo si trasforma quindi in un \u201cluogo di sperimentazione\u201d dove per esempio si provano detersivi prodotti con \u201cmateriali organici\u201d, \u201cnon chimici\u201d, ma anche \u201cdi riflessione\u201d sull\u2019ambiente. \u201cDurante la Quaresima dell'anno scorso, dedicata anche al \u2018digiuno dal consumo irresponsabile\u2019, abbiamo proiettato - ricorda - un video sull\u2019impronta di carbonio generata dalla produzione intensiva di carne, che determina poi le emissioni di gas serra\u201d. Nella Quaresima in corso invece ha preso vita una nuova esperienza, il \u201cpane della pace\u201d: \u201cuna volta a settimana le persone del Circolo producono pane in un forno a legna di una casa d\u2019accoglienza, utilizzando farine selezionate e prodotte localmente\u201d, agevolando poi il consumo dei prodotti tra chi ne ha pi\u00f9 bisogno. Caschetto racconta come il Circolo di Assisi, come gli altri in tutto il mondo, sia facilitato da Animatori Laudato si\u2019 del Movimento Cattolico Mondiale per il Clima, mossi dalla chiamata all'ecologia integrale a mettersi al servizio della comunit\u00e0: egli stesso \u00e8 tra gli organizzatori del prossimo Corso di formazione on line per Animatori Laudato si\u2019, dal 13 aprile al 4 maggio sul tema \u201cVa\u2019 e ripara la nostra casa\u201d, \u201creinterpretando - sottolinea - la chiamata di Ges\u00f9 a San Francesco\u201d. Tra le attivit\u00e0 del Circolo ricorda poi la collaborazione con diverse associazioni, in modo particolare con una Fondazione, la Casa Regina della Pace, \u201cche accoglie persone bisognose, poveri, senzatetto e anche pellegrini: abbiamo iniziato insieme un cammino, che ci richiama all'azione concreta\u201d. A settembre scorso, durante il Tempo del Creato 2020, \u00e8 stato inaugurato un Orto Laudato si\u2019, nella \u201cpiacevolezza\u201d della natura di San Damiano, ricorda Antonio. \u201cAbbiamo dato vita a questo orto, in un appezzamento di terra della Casa Regina della Pace: non abbiamo separato la terra in lotti, ma l\u2019abbiamo messa in comune, lavorandola e dividendo insieme i frutti della terra tra le persone che ne hanno bisogno e i partecipanti al Circolo\u201d. (GA)\n15 marzo - VIETNAM L\u2019aiuto e il conforto delle suore di Nostra Signora della Visitazione di Da Nang ai lebbrosi\nA Da Nang, le suore di Nostra Signora della Visitazione aiutano da anni i malati del morbo di Hansen, costretti nel 2012 ad abbandonare un lebbrosario sulla collina, per lasciare spazio alla costruzione di un villaggio turistico. Il resort, del valore di 130 milioni di dollari, non \u00e8 stato ancora realizzato per le dispute tra gli abitanti della zona circostante e gli investitori. Suor Mary Nguyen Thi Loi, responsabile del convento di Da Nang, ha raccontato ad UCA News le visite fatte dalle religiose per portare aiuto e conforto ai pazienti lebbrosi, trasferiti per la maggior parte in case messe a disposizione dal governo locale, nel distretto di Lien Chieu; portati in ospedale per essere curati; oppure rientrati nelle loro province d'origine. Il lebbrosario, chiamato Hy Lac Vien o Happy Haven, era stato fondato nel 1968 da Gordon Smith e sua moglie, missionari americani, ex membri della Christian and Missionary Alliance, che lasciarono il Paese nel 1974 per problemi di salute. I lebbrosi, alla fine della guerra del Vietnam, nel 1975, vivevano in povert\u00e0, isolati e abbandonati, non avendo mezzi di trasporto per raggiungere altri luoghi. Per sopravvivere coltivavano la terra, pescavano e raccoglievano frutta e verdura nella foresta. Solo nel 1980, grazie alla pulizia di un sentiero tortuoso sulla collina, alcune suore di Da Nang iniziarono a visitare regolarmente i lebbrosi. A quel tempo il lebbrosario ospitava circa 100 cattolici, ma poich\u00e9 la lebbra era ancora considerata una malattia altamente contagiosa e devastante, ai sacerdoti era vietato offrire loro cura pastorale. Le suore fingevano, dunque, di essere persone comuni, somministravano la Santa Comunione e offrivano loro regolarmente vestiti, cibo, medicine e altre forniture di base. Oggi, le religiose \u2013 ha riferito suor Loi - lavorano con 100 lebbrosi, appartenenti a 23 famiglie, a Da Nang e Thua Thien Hue, Quang Nam e Quang Ngai, trovando difficolt\u00e0 nel mantenere un contatto, poich\u00e9 i pazienti sono analfabeti e non possiedono telefoni cellulari. Le suore, ogni due o tre mesi, visitano le case dei malati, offrono denaro, vestiti, cibo, medicine e borse di studio, grazie anche ai finanziamenti di Friends of Lepers in Vietnam, organizzazione no-profit, con sede negli Stati Uniti, che sostiene i lebbrosi. \"Cerchiamo di consolarli e di condividere qualcosa di utile con loro e con le loro famiglie, per ridurre le loro sofferenze fisiche e mentali, perch\u00e9 sono nostri fratelli e sorelle\u201d, ha concluso suor Loi. (AP)\n15 marzo - BOLIVIA Arcivescovo di Santa Cruz: \u201cUn governo democraticamente eletto deve \u2018agire secondo verit\u00e0\u2019\u201d\nMonsignor Sergio Gualberti, arcivescovo di Santa Cruz, ieri, nella sua omelia domenicale, pronunciata nella Cattedrale \u2013 si legge sulla pagina web dell\u2019Episcopato -, ha affermato che un governo democraticamente eletto deve \"agire secondo verit\u00e0\", rafforzare le istituzioni democratiche e il rispetto della dignit\u00e0 e dei diritti di ogni persona, preservare la salute e la vita dei cittadini e costruire un Paese riconciliato, unito e in pace, sulla base della giustizia e del bene comune. \u201cGes\u00f9 \u2013 ha ricordato il presule - chiede a ciascuno di noi di agire secondo la verit\u00e0 e la volont\u00e0 di Dio, dando coerente testimonianza degli autentici valori evangelici di solidariet\u00e0, giustizia e pace nella nostra vita personale, comunitaria e sociale\u201d. Tuttavia, ha continuato monsignor Gualberti, questo non sembra essere il parametro con cui si agisce nel Paese, animato in questo periodo da forti scontri politici e da un forte spirito di vendetta dei gruppi di potere, per quanto accaduto durante la crisi politica del 2019, che costrinse Evo Morales a lasciare il Paese. Sono \u201cil popolo e i suoi rappresentanti, coloro che hanno difeso il voto dei cittadini e la democrazia - ha sottolineato il presule - ad essere etichettati come autori del colpo di Stato, mentre gli autori della frode vengono presentati come vittime\u201d. A cinque mesi dalle elezioni, vinte di nuovo dal partito di Morales, l\u2019ex presidente ad interim, Jeanine A\u00f1ez, che ha guidato il Paese fino alle ultime elezioni, \u00e8 stata infatti arrestata nei giorni scorsi insieme ad alcuni suoi ex ministri e ufficiali delle Forze Armate, con l\u2019accusa di \u201csedizione e terrorismo\u201d, per il presunto golpe contro Morales. L\u2019arcivescovo di Santa Cruz ha ricordato ai fedeli come anche l\u2019Episcopato, preoccupato per questa situazione di tensione, abbia diffuso un comunicato, dal titolo \"La democrazia esige il rispetto dei diritti umani\", nel quale ha denunciato la persecuzione politica e l'arresto delle ex autorit\u00e0, chiedendo un giusto processo, l'immediato rilascio dei detenuti, e invitando \u201ci poteri dello Stato Plurinazionale a desistere dal controllo totale del potere, dalla vendetta e dalla persecuzione\u201d. \u201cChe il Signore \u2013 ha concluso monsignor Gualberti - ci guidi tutti e ci conceda di agire secondo verit\u00e0, di avvicinarci alla luce e di riaccendere la speranza in giorni di pace e fraternit\u00e0\u201d. (AP)\n15 marzo - PORTOGALLO Riaperto ai fedeli il Santuario di Fatima. Domani, in tutte le messe, si pregher\u00e0 per le vittime del Covid-19 in Europa\nTornano le messe in presenza al Santuario di Fatima, in Portogallo. Da oggi al via a sei messe quotidiane - alle 07.30, 09.00, 11.00, 15.00 e 18.30 nella Basilica della Santissima Trinit\u00e0 e alle 12.30 nella Cappellina della Apparizioni -, alla preghiera del Rosario alle 12.00, 18.30 e 21.30 nella Cappellina delle Apparizioni Capelinha das Apari\u00e7\u00f5es - nel fine settimana anche alle 10 -, e alla preghiera dei Vespri la domenica alle 17.30 nella Basilica di Nostra Signora del Rosario di Fatima. Le celebrazioni con i fedeli, precisa il portale del santuario di Fatima, erano state sospese il 23 gennaio scorso a causa della nuova ondata di Covid-19, stamattina, alle 9, gi\u00e0 con un numero considerevole di pellegrini ha preso parte alla liturgia. Domani, in tutte le celebrazioni del Santuario si pregher\u00e0 per le vittime della pandemia in Europa, in adesione all\u2019iniziativa dei presidenti delle Conferenze Episcopali d\u2019Europa. Al Santuario di Fatima, si uniranno le diocesi e gli Istituti di Vita Consacrata del Portogallo, in una rete di preghiera, per ricordare le oltre 800mila persone morte a causa della Covid-19 nel continente europeo. Un modo per ribadire la vicinanza della Chiesa a tutti coloro che lottano a causa del coronavirus: le vittime e le loro famiglie, i malati e gli operatori sanitari, i volontari e tutti coloro che si trovano in la prima linea in questo momento delicato. \u201cNon posso fare a meno di sottolineare la gioia di essere di nuovo insieme - ha detto padre Miguel Sottomayor, cappellano del Santuario, che ha celebrato Messa stamattina -. Se \u00e8 stato molto difficile per tutti voi trascorrere questo tempo senza l\u2019Eucaristia, per noi cappellani del Santuario, che abbiamo la missione di accogliere, non avere pellegrini \u00e8 stata un\u2019esperienza che ci ha segnato. Lodiamo il Signore per averci dato l\u2019opportunit\u00e0 che abbiamo oggi\u201d. Padre Sottomayor ha sottolineato che \u00e8 un\u2019esperienza innaturale celebrare una messa senza credenti. \u201cUn sacerdote pu\u00f2 sempre celebrare l\u2019Eucaristia, ma noi siamo ordinati per servire, per parlare di Dio al suo popolo - ha aggiunto -. Ecco perch\u00e9 anche per noi parlare a banchi vuoti, come abbiamo fatto durante questo periodo di confinamento in cui le messe venivano trasmesse attraverso i social e i media, \u00e8 un\u2019esperienza che segna\u201d. Il Santuario di Fatima continuer\u00e0 a trasmettere in diretta le messe delle 11, 18.30 e 21.30 su www.fatima.pt, sul canale YouTube, sulla pagina Facebook e su MeoKanal707070. Le messe delle 11 e delle 18.30 saranno trasmesse anche su Radio e TV Can\u00e7\u00e3o Nova dal luned\u00ec alla domenica, mentre Radio Renascen\u00e7a trasmetter\u00e0 quella delle 18.30 dal luned\u00ec al venerd\u00ec. Durante la Quaresima il Santuario trasmetter\u00e0 anche la Via Crucis, il venerd\u00ec, alle ore 16. Riapre pure oggi la libreria del santuario, provvisoriamente allestita nella Casa de S\u00e3o Miguel, mentre il 5 aprile riapriranno gli spazi museali e la mostra \u201cI volti di Fatima - Volti di un paesaggio spirituale\u201d. (TC)\n15 marzo - EUROPA Pandemia, migrazioni e libert\u00e0 religiosa al centro all\u2019assemblea di primavera della Comece prevista il 17 e 18 marzo\nIl vicepresidente della Commissione europea Margaritis Schinas prender\u00e0 parte all\u2019assemblea di primavera della Commissione delle conferenze episcopali dell\u2019Unione europea, Comece, che si terr\u00e0 in formato digitale il 17 e 18 marzo. I delegati delle Conferenze episcopali discuteranno di Covid-19, di politiche su migrazione e asilo e di libert\u00e0 religiosa all\u2019interno dell\u2019Ue. Ad un anno dalla pandemia, che ha causato la morte di oltre 2,5 milioni di persone in tutto il mondo, i vescovi dell\u2019Unione Europea si confronteranno sullo stato attuale del processo di ripresa nell\u2019Ue e dei suoi Stati membri e discuteranno su come promuovere al meglio un approccio centrato sulle persone e basato sui valori nelle politiche dell\u2019Ue, diventato ancora pi\u00f9 urgente a causa dell\u2019impatto socio-economico dell\u2019emergenza sanitaria. La partecipazione di Margaritis Schinas consentir\u00e0 ai vescovi di analizzare lo stato di avanzamento del \u201cdialogo aperto, trasparente e regolare\u201d tra le Chiese e le istituzioni dell\u2019Ue, sancito dall\u2019articolo 17 del Trattato sul funzionamento dell\u2019Unione europea (TFUE), e di ribadire alcune concrete raccomandazioni politiche in vista dei futuri negoziati sul patto migrazioni e asilo. Tali raccomandazioni sono contenute in una dichiarazione elaborata dal gruppo di lavoro della Comece su migrazione e asilo nel dicembre dello scorso anno. Alla luce delle diverse preoccupazioni nazionali circa la promozione e la protezione della libert\u00e0 religiosa, i vescovi rifletteranno anche su come affrontare le sfide future. (TC)\n15 marzo - FILIPPINE Plebiscito per la divisione della provincia di Palawan. Monsignor Mesiona: \u201cIl popolo si \u00e8 espresso e deve essere ascoltato\u201d\nMonsignor Socrates Mesiona, vescovo di Puerto Princesa, in occasione del Plebiscito, tenutosi il 13 marzo, per ratificare la legislazione che propone la divisione di Palawan in tre province - Palawan del Norte, Palawan Oriental e Palawan del Sur -, ha dichiarato - si legge sulla agina web dell'Episcopato - che la voce del popolo deve essere ascoltata e i suoi voti rispettati. I risultati parziali, non ufficiali, hanno mostrato come la maggior parte dei residenti sia contraria alla divisione. Secondo i conteggi del Vicariato Apostolico di Taytay, ha dominato il \"no\", con 168.895 voti contro i 121.237 voti del \"s\u00ec\". Il presule ha esortato i fedeli a rimanere \"molto vigili\" durante lo spoglio dei voti, assicurando preghiere per tutti coloro che sono impegnati in questo compito. \"Che possiate sempre essere ispirati e guidati dalla vostra solenne promessa di servire il popolo e il bene comune\" ha sottolineato monsignor Mesiona. Il vescovo di Porto Princesa ha ringraziato anche coloro che hanno servito come volontari, nell\u2019ambito del Consiglio Pastorale Parrocchiale per il Voto Responsabile (PPCRV), per garantire il corretto svolgimento delle votazioni. \u201cChe Dio vi ricompensi \u2013 ha concluso - per questo buon lavoro\". (AP)\n15 marzo - REGNO UNITO Avvio inchiesta pubblica su miniera di Whitehaven. Plauso dei vescovi\nLe autorit\u00e0 del Regno Unito hanno deciso di avviare un\u2019inchiesta pubblica sui progetti relativi alla costruzione di una profonda miniera di carbone a Whitehaven. Situato nella contea nord-occidentale di Cumbria, il giacimento, il primo in trent\u2019anni nel Paese, \u00e8 al centro di un acceso dibattito pubblico poich\u00e9, a detta di alcuni politici ed esperti, esso danneggerebbe la reputazione britannica sulle questioni ambientali in un anno chiave per il Regno Unito. A novembre, infatti, la citt\u00e0 di Glasgow accoglier\u00e0 la Cop26, la Conferenza Onu delle parti sui cambiamenti climatici. Considerata, dunque, la rilevanza che il progetto estrattivo ha assunto a livello nazionale, il governo ha deciso di intervenire per valutarne l\u2019appropriatezza. E dalla Chiesa cattolica arriva il plauso per la scelta dell\u2019esecutivo:\n[in una nota](https://www.cbcew.org.uk/bishop-of-lancaster-public-inquiry-into-cumbria-deep-coal-mine/), Monsignor Paul Swarbrick, vescovo di Lancaster, \u201caccoglie con favore\u201d la decisione che avr\u00e0 ricadute \u201csia in termini di economia locale, sia per quanto riguarda i cambiamenti climatici\u201d. Di qui, l\u2019auspicio che l\u2019esito dell\u2019indagine possa \u201cbilanciare\u201d entrambi i fattori, trovando un equilibrio tra \u201cle prove scientifiche\u201d e \u201clo sviluppo sociale ed economico\u201d locale. Secondo i progetti, la miniera di Whitehaven dovrebbe produrre carbone, per lo pi\u00f9 a scopo di esportazione industriale, estraendolo da sotto il Mare d'Irlanda per almeno 25 anni, ovvero fino al 2045. Il che vorrebbe dire andare oltre la data del 2030, fissata proprio in vista della Cop26, che chiede l\u2019impegno di tutta la comunit\u00e0 internazionale per raggiungere zero emissioni nocive. Senza dimenticare che il Regno Unito \u00e8, insieme al Canada, \u00e8 co-fondatore di un gruppo globale di governi che si propongono di rinunciare completamente al carbone. (IP)\n15 marzo - SPAGNA 10 anni di guerra in Siria: Caritas Spagna ribadisce il suo sostegno alle vittime del conflitto\nOggi, 15 marzo, nel decimo anniversario del conflitto siriano, Caritas Spagna, in un comunicato diffuso sulla sua pagina web, ha ribadito il sostegno alle vittime della guerra in Siria, \u201cuna delle crisi pi\u00f9 complesse e prolungate a livello globale\u201d, che in dieci anni ha portato a \u201ccontinue perdite di vite umane\u201d - pi\u00f9 di 470.000 persone \u2013 a \u201cmassicci spostamenti di popolazione, all'esilio di milioni di persone nei Paesi limitrofi\u201d e ha reso impossibile il recupero alle comunit\u00e0 locali, a causa delle ostilit\u00e0 ancora in corso in aree localizzate. Caritas Spagna \u00e8 stata molto presente sul terreno fin dallo scoppio della crisi, nel 2011 \u2013 ha sottolineato nel comunicato -, fornendo il suo sostegno a Caritas Siria e alle altre Caritas nazionali della regione e dell'Europa orientale, nel tentativo di rispondere ai bisogni di un totale di 534.258 persone. Sono stati 80 i progetti umanitari finanziati dall\u2019organimo cattolico, nell\u2019ambito della campagna \"Caritas con la Siria\", sia all\u2019interno del Paese che nei Paesi che ospitano le comunit\u00e0 di rifugiati, come Iraq, Libano, Giordania, Turchia, Grecia, Albania, Serbia, Croazia, Bosnia ed Erzegovina e Macedonia. Caritas Spagna \u00e8 riuscita a raccogliere circa 5.776.138,78 euro per la Siria da donatori spagnoli e, grazie ai propri fondi di emergenza, ha investito 8.978.095,57 euro in diverse azioni di aiuto umanitario, fornendo accesso al cibo e all'acqua potabile; combustibile per il riscaldamento e per la cucina; alloggio; prodotti non deperibili per uso personale e abbigliamento per bambini; assistenza medica ambulatoriale e mobile e aiuto farmaceutico; assistenza alle donne in gravidanza e in allattamento; sostegno psicosociale; copertura educativa attraverso corsi di formazione, borse di studio e materiale scolastico. Tra le altre cose, sono stati realizzati anche programmi di sostegno alle comunit\u00e0 locali che ospitano i rifugiati siriani; progetti di accompagnamento degli orfani di guerra attraverso le istituzioni sociali locali; attivit\u00e0 per favorire l'occupazione; e nell\u2019ultimo anno sono stati attivati piani di sicurezza per far fronte alla diffusione della pandemia di Covid- 19, nonch\u00e9 distribuiti prodotti per la prevenzione. Alla campagna per la Siria, dove si stima oggi pi\u00f9 di 11 milioni di persone abbiano bisogno di assistenza umanitaria, hanno contributo 42 Caritas diocesane in tutto il Paese, istituzioni private e amministrazioni pubbliche, come l'AECID (Agenzia spagnola per la Cooperazione Internazionale allo Sviluppo). (AP)\n15 marzo - ZAMBIA Giornata nazionale giovent\u00f9. Appello vescovi ai giovani: uniti contro \u201ccorruzione endemica\u201d\nI giovani si uniscano nella lotta contro la \u201ccorruzione endemica\u201d che devasta il Paese: questo l\u2019appello lanciato, in Zambia, dalla Conferenza episcopale nazionale (Zccb), in occasione della \u201cGiornata nazionale della giovent\u00f9\u201d, celebrata il 12 marzo. In particolare, Monsignor George Zumaire Lungu, vescovo di Chipata e presidente della Zccb,\n[ha diffuso una nota](https://www.aciafrica.org/news/3036/on-zambias-annual-youth-day-bishop-calls-for-unity-in-fight-against-endemic-corruption) per ribadire che un sistema sociale profondamente corrotto rappresenta \u201cun ostacolo al processo di realizzazione di un futuro stabile e sostenibile per i giovani\u201d, perch\u00e9 \u201cli deruba dei loro sogni e blocca le possibili opportunit\u00e0 di far emergere il potenziale che Dio ha donato loro per il bene comune\u201d. Per questo, i ragazzi sono stati esortati ad \u201cunirsi alla lotta contro la corruzione ovunque essa si trovi e si palesi\u201d, perch\u00e9 \u00e8 necessario il contributo di tutti: \u201cNon si pu\u00f2 combattere da soli \u2013 ha spiegato il presule \u2013 ma bisogna agire insieme\u201d. \u201cLa corruzione \u00e8 inaccettabile \u2013 ha aggiunto Monsignor Lungu \u2013 perch\u00e9 affoga la giovent\u00f9 ancor di pi\u00f9 nella povert\u00e0, dandole poche speranze di sopravvivenza e soffocandola in scelte di vita disperate che, altrimenti, non si farebbemo mai\u201d. Quindi, in riferimento al tema della Giornata scelto per quest\u2019anno, ovvero \"I giovani, costruire un futuro stabile e sostenibile\", il presidente della Zccb ha esortato i ragazzi a darsi da fare che creare e garantire un futuro non solo a se stessi, ma anche alle prossime generazioni: \"Voi siete i preziosi agenti del cambiamento di oggi, in preparazione di un domani migliore\", ha spiegato il presule, rassicurandoli poi del sostegno costante della Chiesa \u201cnella ricerca di un ambiente che promuova la realizzazione\u201d dei sogni di tutti. \u201cLe gioie e le speranze, le pene e le angosce degli uomini di questo tempo, specialmente di quelli che sono poveri o in qualche modo afflitti, infatti \u2013 ha sottolineato ancora Monsignor Lungu - sono le gioie e le speranze, le pene e le angosce dei discepoli di Cristo\u201d, come afferma la Costituzione pastorale \u201c [Gaudium et spes](http://www.vatican.va/archive/hist_councils/ii_vatican_council/documents/vat-ii_const_19651207_gaudium-et-spes_it.html)\u201d, frutto del Concilio Vaticano II. Al contempo, il vescovo ha ribadito che \u201cla Chiesa ha bisogno dello slancio, delle intuizioni, della fede\u201d dei giovani, nonch\u00e9 della loro \u201cpazienza\u201d affinch\u00e9 la sappiano aspettare l\u00e0 dove essa non \u00e8 ancora arrivata. Infine, l\u2019auspicio che la giovent\u00f9 possa continuare la sua \u201ccorsa in avanti\u201d, attratta dal volto di Cristo e sospinta dallo Spirito Santo. Istituita dal governo zambiano nel 1966, la Giornata nazionale della giovent\u00f9 ha cadenza annuale ed \u00e8 una commemorazione dei disordini del 12 marzo 1962, quando i giovani del Paese furono uccisi dalle forze di sicurezza coloniali. L\u2019evento si propone l\u2019obiettivo di valorizzare l\u2019impegno dei ragazzi all\u2019interno della societ\u00e0, nonch\u00e9 il loro contributo allo sviluppo del Paese, come futuri leader. (IP)\n15 marzo - BELGIO Proposte \u201c10 piste per una pastorale interculturale\u201d\nEssere presenti agli eventi chiave in ogni ambiente di vita, integrare i sacerdoti tenendo conto della diversit\u00e0 delle culture, avere un\u2019attenzione particolare alle questioni sociali, adattarsi alle realt\u00e0 in continua evoluzione: sono alcune delle \u201c10 piste per una pastorale interculturale\u201d in Belgio discusse lo scorso 11 marzo ad una riflessione on line organizzata dal Servizio pastorale migrazioni della diocesi di Tournai. Durante l\u2019incontro, riferisce cathobel, \u00e8 stato sottolineato che tutti questi approcci sono modi che seguono l\u2019esempio raccomandato dalla Fratelli Tutti, l\u2019ultima enciclica di Papa Francesco: aprirsi all\u2019amore universale, allargare quotidianamente la propria cerchia, raggiungere coloro che non si considerano spontaneamente parte del proprio centro di interesse (cfr FT n. 97). Padre Olivier Fr\u00f6lich, vicario generale della diocesi di Tournai, ha precisato che occorre, anzitutto, sviluppare una riflessione sulla pastorale interculturale in senso lato, prima di cercare di applicarla, ad esempio, alla situazione particolare della pastorale africana. Diverse le idee condivise nel corso del confronto. Molti hanno convenuto che va riconosciuto il valore dei pasti e del cibo come luogo di incontro, attingendo alla ricchezza delle differenze culturali e dell\u2019et\u00e0, mentre altri hanno presentato casi concreti di integrazione, in particolare con le strutture parrocchiali. \u00c8 stato, poi, evidenziato che per costruire nel quotidiano una pastorale interculturale, non bisogna accontentarsi dei momenti in cui si parla di migranti, ma che occorre tenere conto dei \u201criflessi d\u2019interculturalit\u00e0\u201d che tutti possono sviluppare, che non bisogna cambiare l\u2019altro ma ascoltarlo, lasciandosi interpellare da ci\u00f2 che apporta. (TC)\n15 marzo - MONDO #coronavirus. Allarme Cidse: disuguaglianze globali della distribuzione dei vaccini\nNella distribuzione dei vaccini anti-Covid sussistono \u201cdisuguaglianze globali che provocano disperazione\u201d: lo affermano i direttori della Cidse (Cooperazione internazionale per lo sviluppo e la solidariet\u00e0), l\u2019organizzazione che raduna le agenzie di sviluppo cattoliche dell\u2019Europa e del Nord America. \u201cVogliamo richiamare l\u2019attenzione \u2013\n[si legge in una nota](https://www.cidse.org/fr/2021/03/09/directors-of-catholic-social-justice-ngos-warn-of-despairing-global-inequalities-around-vaccines-distribution/) \u2013 sull\u2019urgente necessit\u00e0 di un quadro etico ed efficace per la distribuzione globale dei vaccini\u201d. \u00c8 \u201cuno scandalo internazionale\u201d, infatti, \u201cl\u2019attuale ritardo, nonch\u00e9 la scarsit\u00e0 di vaccini disponibili per il Paesi del Sud del mondo e le loro popolazioni pi\u00f9 povere\u201d, perch\u00e9 ci\u00f2 \u201cpeggiorer\u00e0 l\u2019indigenza e la disuguaglianza, perpetuer\u00e0 la vulnerabilit\u00e0 globale e alla fine ritarder\u00e0 il superamento della pandemia\u201d. Di qui, l\u2019esortazione ai \u201cPaesi ricchi\u201d affinch\u00e9 non monopolizzino il vaccino anti-Covid. Tali nazioni, infatti, hanno \u201cl\u2019opportunit\u00e0 di migliorare la resilienza internazionale alle future pandemie per il benessere a lungo termine, sia dei loro cittadini che delle persone pi\u00f9 vulnerabili del mondo\u201d. Il monopolio delle forniture dei vaccini e dei brevetti, invece, \u201c\u00e8 una risposta miope\u201d alla crisi sanitaria che finisce per \u201cprivilegiare gli interessi egoistici rispetto alle vere soluzioni, mettendo tutti in pericolo\u201d. La Cidse fa anche notare che i Paesi ricchi, nonostante costituiscano \u201csolo il 13 per cento della popolazione mondiale\u201d, hanno gi\u00e0 pre-ordinato \u201cla met\u00e0 dei vaccini che verranno prodotti entro la fine del 2021\u201d, grazie alle risorse che essi hanno \u201cper assicurarsi accordi bilaterali con le industrie farmaceutiche\u201d. Al contrario, nei Paesi a basso reddito, \u201csolo il 10 per centro della popolazione riuscir\u00e0 a ricevere il vaccino quest\u2019anno\u201d; anzi: in alcuni nazioni, come la Somalia, si prevede che \u201cneanche gli operatori sanitari in prima linea\u201d riusciranno ad ricevere il siero \u201cfino all\u2019anno prossimo\u201d. Ma \u201cin un mondo globalizzato \u2013 continua la Cidse \u2013 non basta chiudere le frontiere\u201d per contenere il virus. Basti pensare che molti dei prodotti essenziali, a livello globale, dipendono dalla \u201ccatena di approvvigionamento\u201d a cui lavorano \u201cle popolazioni rurali ed indigene\u201d, spesso \u201csfruttate ed emarginate\u201d per produrre beni necessari a tutti. Di conseguenze, sono proprio \u201cle comunit\u00e0 povere dei Paesi del Sud del mondo\u201d a \u201cmantenere tutti in vita\u201d, nonostante vivano \u201cun'enorme precariet\u00e0\u201d ed abbiano \u201cpoche garanzie di un'adeguata assistenza sanitaria in caso di malattia\u201d. \u201cSe le comunit\u00e0 del Sud del mondo sono vulnerabili quindi \u2013 mette in guarda la Cooperazione internazionale \u2013 siamo tutti vulnerabili\u201d. Di qui, il suggerimento affinch\u00e9 l\u2019Organizzazione mondiale del commercio applichi \u201cuna deroga al Trips\u201d, ovvero al Trattato internazionale per la tutela della propriet\u00e0 intellettuale, in modo da permettere \u201ca tutti i Paesi di aumentare e diversificare la produzione di vaccini\u201d. Tale deroga \u00e8 stata bloccata, al momento, da alcune nazioni, tra cui l\u2019Unione Europea, gli Stati Uniti, il Regno Unito e il Canada. Per questo, la Cidse ribadisce il suo \u201cappello urgente per un accesso globale e paritario ai vaccini\u201d. Nei Paesi meno sviluppati, il lento arrivo dei vaccini peggiorer\u00e0 le gi\u00e0 difficili condizioni di vita delle comunit\u00e0 \u201cvulnerabili e sfruttate\u201d, mentre le misure di confinamento offriranno \u201cuna scusa ai regimi autoritari per opprimere la circolazione e la resistenza di certe popolazioni e per approvare, segretamente, leggi per sequestrare territori a scopo di estrarvi le risorse naturali\u201d. In tal modo, le nazioni del Sud del mondo saranno sempre pi\u00f9 escluse \u201cdai processi internazionali, come la Cop26\u201d, in programma il prossimo novembre a Glasgow, nel Regno Unito, con il risultato che \u201cle loro preoccupazioni per la crisi ecologica globale\u201d, saranno \u201culteriormente oscurate\u201d. La Cidse esorta anche alla \u201ccancellazione del debito globale\u201d per i Paesi del Sud del mondo, perch\u00e9 ci\u00f2 \u201clibererebbe fondi enormi per il miglioramento dei sistemi sanitari nazionali, per la distribuzione dei vaccini e per l\u2019assistenza ai malati in isolamento\u201d. Al contempo, la Cooperazione internazionale sottolinea che la pandemia \u201c\u00e8 un sintomo del rapporto malsano dell\u2019uomo con la natura\u201d e \u201cdella mancanza di solidariet\u00e0 globale\u201d. Al di l\u00e0 dell\u2019urgenza dei vaccini, dunque, ci\u00f2 che occorre \u00e8 \u201ccontinuare a esortare le istituzioni ad agire con integrit\u00e0 in favore di una ripresa giusta per tutti, che assicuri il benessere di tutte i nostri fratelli e sorelle, specialmente quelli che rischiano di pi\u00f9 e hanno meno possibilit\u00e0 di essere ascoltati\u201d. (IP)\n15 marzo - GIAPPONE I partecipanti alla 7.ma Conferenza Interreligiosa Globale: Covid-19 e nucleare richiedono la solidariet\u00e0 di tutti i popoli\nPregare per la pace e la giustizia, nello spirito dell\u2019articolo 9 della Costituzione giapponese: \u00e8 lo scopo della Conferenza Interreligiosa Globale che da 7 anni riunisce rappresentanti di diversi paesi, fra cui quelli del Consiglio ecumenico delle Chiese (Coe), e che quest\u2019anno si \u00e8 tenuta ad Okinawa, on line, il 9 marzo. I 120 partecipanti da Giappone, Corea del Sud, Filippine, Taiwan, Guam, Indonesia, Thailandia, India, Regno Unito, Francia, Germania, Canada e Stati Uniti, in una dichiarazione, riferisce il portale del Coe, hanno riconosciuto che la pandemia di Covid-19 \u00e8 diventata un problema per l\u2019intera umanit\u00e0 e richiede la solidariet\u00e0 globale di tutti i popoli. \u201cAllo stesso modo, la crisi nucleare, il cambiamento climatico e l\u2019inquinamento marino da plastica dovrebbero essere tutti affrontati come sfide per l'umanit\u00e0 - prosegue la dichiarazione -. Il Giappone non deve diventare una minaccia per i paesi vicini, n\u00e9 una fonte di destabilizzazione della pace e della sicurezza\u201d. Il documento sollecita tutti gli stati a ratificare il Trattato sulla proibizione delle armi nucleari, per porre fine alla minaccia di distruzione nucleare in tutto il mondo e per aprire la strada a una penisola coreana priva di nucleare. Per i partecipanti alla settima Conferenza Interreligiosa Globale, la dichiarazione vuole essere simbolo dell\u2019impegno per la costruzione della pace. Il Coe da anni \u00e8 impegnato con i leader religiosi e di governo del Giappone per un mondo senza armi nucleari e per la promozione della pace, e per questo promuove iniziative e incontri. (TC)\n15 marzo - IRLANDA #coronavirus. Vescovo di Killaloe: prudenza nelle celebrazioni funebri, evitare assembramenti\n\u00c8 un invito alla prudenza ed al rispetto delle normative igienico-sanitarie anti-Covid quello lanciato dal Monsignor Fintan Monahan, vescovo di Killaloe, in Irlanda:\n[in una nota](https://www.catholicbishops.ie/2021/03/14/bishop-fintan-monahan-expresses-concern-over-cemetery-and-funeral-gatherings/), il presule esprime la sua preoccupazione \u201cper la salute e la sicurezza riguardo al numero di persone che si riuniscono dopo le cerimonie funebri in chiesa e per la sepoltura dei loro cari nei cimiteri\u201d. Pur apprezzando il fatto che, nel Paese, sia \u201cprofondamente radicata\u201d la cultura di manifestare vicinanza e solidariet\u00e0 alle famiglie e alle persone in lutto, il presule sottolinea che tutto ci\u00f2 \u201ca causa della natura altamente contagiosa del coronavirus, non \u00e8 una pratica sicura\u201d. Il presule si dice dunque \u201cvicino ai bisogni delle persone in lutto, in un momento cos\u00ec difficile\u201d, ma anche \u201cprofondamente preoccupato\u201d per il benessere dei parrocchiani che si assembrano. Alle esequie \u201csono ammesse solo dieci persone\u201d, ribadisce il vescovo di Killaloe, un\u2019indicazione che \u00e8 stata rispettata \u201csin dall\u2019inizio della pandemia\u201d, grazie anche all\u2019impegno del \u201cclero, del personale parrocchiale e delle imprese funebri\u201d. Ma a preoccupare sono i raduni di persone \u201cprima e dopo le Messe funebri\u201d, perch\u00e9 capita che alcuni \u201cscelgano di non indossare la mascherina\u201d. \u201cFaccio appello alle persone affinch\u00e9 prendano tutte le precauzioni possibili per la massima sicurezza di tutti - sottolinea dunque il presule \u2013 e affinch\u00e9 trovino modi alternativi per offrire condoglianze in questo momento di pandemia e per il prossimo futuro, fino a quando la vaccinazione non ci render\u00e0 tutti pi\u00f9 sicuri\u201d. Da Monsignor Monahan, infine, arriva il suggerimento ad offrire alle famiglie in lutto \u201cuna preghiera, un biglietto, una telefonata, una lettera, un messaggio on line, una candela accesa in casa o in chiesa\u201d, nell\u2019attesa di poter dare, in un secondo momento, \u201cun sostegno personale\u201d. \u201cLe mie preghiere sono per tutti coloro che sono stati colpiti da malattie e lutti dall'inizio della pandemia \u2013 conclude il presule - Prendiamoci tutti cura l'uno dell'altro, e insieme supereremo questo momento difficile\u201d. (IP)\n15 marzo - ITALIA La Conferenza episcopale sarda lancia il concorso per la creazione del logo che accompagner\u00e0 l\u2019offerta dell\u2019olio alla tomba di San Francesco\nUn logo ufficiale accompagner\u00e0 il pellegrinaggio dei vescovi sardi e delle chiese locali il 3 e 4 ottobre per l\u2019offerta dell\u2019olio della Sardegna per la lampada che arde sulla tomba di San Francesco. La Conferenza episcopale ha pubblicato sul suo portale il\n[bando](http://www.sardegna.chiesacattolica.it/verso-assisi-2021-ecco-il-bando-di-concorso-per-la-creazione-del-logo-ufficiale/) che invita a realizzarlo per rappresentare il senso del dono dell\u2019olio, quale segno di affidamento e invocazione a Francesco d\u2019Assisi, patrono d\u2019Italia e messaggero di pace. La partecipazione al concorso \u00e8 gratuita e aperta a tutti; il progetto dovr\u00e0 essere inviato entro il 10 aprile. Il vincitore ricever\u00e0 come premio il viaggio e il pernottamento completo ad Assisi nei due giorni del pellegrinaggio. Il logo verr\u00e0 utilizzato per tutte le iniziative connesse all\u2019evento e i vescovi chiedono che evidenzi il carattere comunitario del pellegrinaggio. La Sardegna torna ad offrire l\u2019olio per la tomba di San Francesco dopo vent\u2019anni; a rappresentarla saranno la presidenza della Regione, il sindaco di Cagliari e altri, insieme ai tanti pellegrini, se le condizioni sanitarie lo permetteranno. (TC)\n15 marzo - ITALIA Giornata Caritas. Monsignor Nosiglia: promuovere cultura della cura e della carit\u00e0\n\u201cVicini, con cura. Figli Suoi, fratelli tutti\u201d: su questo tema, la diocesi di Torino ha celebrata, il 13 marzo, la 32.ma \u201cGiornata Caritas\u201d. Un modo \u2013 hanno spiegato gli organizzatori \u2013 per \u201cinterpellarsi soprattutto sul versante della spiritualit\u00e0, della motivazione e della metodologia di azione. Dopo un anno di sconvolgimento causato dal Covid-19 siamo chiamati a rimodulare il nostro modo di stare con gli ultimi, ovvero la vicinanza, e lo stile del servizio, ossia la cura\u201d. Nel rispetto delle normative vigenti anti-contagio, la \u201cGiornata\u201d \u00e8 stata celebrata esclusivamente on line, tramite un convegno in streaming durante il quale ha preso la parola anche l\u2019Arcivescovo di Torino, Monsignor Cesare Nosiglia. \u201cPromuovere una cultura della cura \u2013\n[ha detto il presule](https://www.diocesi.torino.it/site/wd-interventi-vesc/intervento-dellarcivescovo-di-torino-e-vescovo-di-susa-mons-cesare-nosiglia-alla-xxxii-giornata-caritas-torino-dallarcivescovado-in-streaming-13-marzo-2021-pdf-474-kb/) \u2013 \u00e8 necessario per sostenere una societ\u00e0 e un mondo dove predomini la fraternit\u00e0 reciproca, vera via privilegiata per costruire e mantenere la pace\u201d. Ma \u00e8 necessario \u201ccollegare tale principio alla carit\u00e0, fonte prima di amore al prossimo, riconosciuto come fratello e sorella\u201d. \u201cCustodire \u2013 ha ribadito l\u2019Arcivescovo di Torino - significa avere a cuore, non tralasciare niente che possa sostenere e dare aiuto a chi ce lo chiede\u201d. Evidenziando come il Covid 19 abbia abbattuto \u201ctante barriere e steccati, perch\u00e9 ci ha fatto capire che siamo tutti deboli e indifesi e soggetti a una forza superiore che nessuno sospettava invincibile\u201d, il presule ha ricordato che, con la pandemia, \u201cci siamo scoperti impari rispetto a un\u2019orgogliosa cultura, fondata sui soldi e sul profitto, sulla scienza e sulle capacit\u00e0 tecnologiche e sociali che ci garantivano sicurezza su tutto, per cui diventava fondamentale esaltare ogni pseudo valore che ci assicurava una vita gaudente e scapito di chi viveva nella povert\u00e0 a volte assoluta\u201d. Come vincere, dunque, la paura che si \u00e8 impadronita dell\u2019umanit\u00e0? \u201cCon la fiducia in Dio, in se stessi e negli altri \u2013 ha spiegato Monsignor Nosiglia \u2013 perch\u00e9 la fede, anche piccola come un granello di senapa, sostiene e rende forti e coraggiosi nell\u2019affrontare ogni avversit\u00e0, sicuri che da soli \u00e8 illusorio e impossibile. Ma con Lui, il Signore, tutto diventava facile e fecondo di frutti. Non solo per se stessi, ma per tutti\u201d. Di qui, l\u2019esortazione ai fedeli ad essere \u201csale della terra e luce del mondo\u201d, che \u201cnon sono solo una pia esortazione spirituale, ma un programma di vita sociale e civile, che promuova per tutti, e in specie per le persone pi\u00f9 fragili e povere, la giustizia e la solidariet\u00e0\u201d. \u201cA nessuno manchi la certezza di essere accolto e considerato a tutti gli effetti una persona da rispettare e aiutare \u2013 ha aggiunto il presule - ma anche da valorizzare e responsabilizzare, secondo le proprie potenzialit\u00e0 e competenze\u201d. Al contempo, l\u2019Arcivescovo di Torino ha ribadito che, \u201csul piano della carit\u00e0 e del servizio al prossimo, bisogna oltrepassare il semplice assistenzialismo di circostanza e promuovere verso ciascuno una sinergia di relazioni, ricche di amicizia e di impegno permanente\u201d. Diverse, dunque, le tappe da percorrere indicate dal presule: anzitutto, \u201cl\u2019accoglienza, che \u00e8 il primo passo da compiere, perch\u00e9 accogliere significa \u201cfar spazio nel cuore, nella propria casa, nel proprio tempo, al prossimo in difficolt\u00e0; accogliere senza aspettare che vengano a cercarci, ma andare noi a cercare i poveri e chi sta peggio\u201d. Il secondo gesto \u00e8 quello dell\u2019accompagnamento, ovvero \u201caffiancarsi passo dopo passo alle persone per conoscerle, familiarizzare, avviare relazioni meno superficiali e permanenti nel tempo\u201d; e ancora, occorre offrire \u201cun aiuto concreto che sfoci nel lavoro che risulta pi\u00f9 consono ad ogni singola persona\u201d, ossia \u201cun welfare di inclusione sociale\u201d. Un ulteriore principio da applicare sar\u00e0, poi, quello di \u201ceducare a mettersi in gioco per aiutare gratuitamente il prossimo in difficolt\u00e0\u201d. Infine, Monsignor Nosiglia ha ribadito che \u00e8 decisivo che una citt\u00e0 come Torino, che pu\u00f2 contare su \u201cun esercito di persone impegnate e disponibili a mettersi a servizio di chi \u00e8 debole e povero\u201d, si muova \u201call\u2019unisono, nel senso di attivare una rete, e non si limiti solo a una situazione in cui ciascuno fa la sua parte in un ambiente che non lo sostiene e resta alla finestra ad osservare, senza coinvolgersi\u201d. \u201cLa soluzione di tutti i problemi che assillano ogni persona viene dal considerarsi e dall\u2019essere figli e fratelli in una famiglia che ingloba quella naturale \u2013 ha ricordato ancora il presule - ma va oltre i suoi confini e si allarga a tutti, supera le barriere ed apre a alla condivisione, che crea nuovi legami forti e indissolubili di amore e di eternit\u00e0\u201d. \u201cLa famiglia di Dio e la famiglia umana \u2013 ha aggiunto - sono strettamente congiunte da un unico disegno di salvezza, che \u00e8 frutto dell\u2019amore di Dio\u201d. Fare dunque famiglia \u201csecondo il desiderio che c\u2019\u00e8 in ogni uomo e secondo l\u2019esempio che ci d\u00e0 Ges\u00f9\u201d, ha concluso l\u2019Arcivescovo di Torino, \u00e8 la condizione fondamentale per \u201cvivere l\u2019amore vero e costruire il mondo nuovo, l\u2019umanit\u00e0 nuova che il Signore ha voluto e per cui ha sofferto ed \u00e8 morto\u201d. (IP)\n13 marzo - SIRIA 10 anni di guerra, tra violenze, distruzione e vite sospese. Dossier Caritas\n85 progetti con un investimento complessivo di oltre 8,3 milioni di euro, provenienti da donazioni e dall\u20198xmille alla Chiesa Cattolica. E\u2019 uno dei dati pi\u00f9 significativi che riassumono l\u2019impegno della Caritas Italiana dal 2011 ad oggi e disponibili on line sul sito dell\u2019organismo pastorale della Cei. I fondi raccolti sono stati destinati ad aiuti di urgenza, alloggio, istruzione, costruzione di percorsi di pace e riconciliazione, interventi sanitari, sostegno psicologico, riabilitazione socio-economica, protezione per i pi\u00f9 vulnerabili (bambini, anziani e donne), accompagnamento e formazione delle organizzazioni locali. \u201cProseguono gli interventi a carattere umanitario e non solo, in tutti i Paesi coinvolti, tenendo conto anche della pandemia di Covid-19. In particolare in Siria l\u2019impegno si concentra nelle citt\u00e0 di Aleppo, Homs, Hassakeh\u201d si legge nel comunicato ufficiale di presentazione del report. \u201cI programmi hanno un approccio olistico rispondendo a diverse tipologie di bisogni: cibo e altri beni di prima necessit\u00e0, alloggio, assistenza medica e psicologica, sostegno all\u2019educazione scolastica\u201d evidenzia la nota. L\u2019impegno della Caritas si inserisce in un quadro pi\u00f9 ampio di iniziative che la rete dei Vescovi promuove nei Paesi toccati dalla crisi. \u201cUn impegno che nel complesso, in dieci anni di guerra, si \u00e8 concretizzato in progetti per oltre 170 milioni di euro. In particolare in Siria, nel 2020 Caritas Siria ha attuato 20 progetti per oltre 9 milioni di euro, molti dei quali proseguono nel 2021 portando aiuto a pi\u00f9 di 100 mila persone a Damasco-Ghouta, Aleppo, Hassakeh, Homs, Latakia, Littoral\u2010Tartus\u201d indica il comunicato. Il dossier ripercorre i dieci anni di scontri e le fasi principali di una guerra sanguinosissima e ancora in corso: \u201cUna rivoluzione di popolo trasformatasi in un conflitto ad ingerenze internazionali, inasprito dalle violenze del califfato islamico, tutt'altro che sconfitto. Una guerra raccontata dalla prospettiva degli sfollati, interni o esterni al Paese, attraverso dati, analisi e studi specifici, testimonianze e ipotesi di futuro\u201d prosegue. L\u2019eredit\u00e0 della primavera siriana, dunque, \u00e8 tutt\u2019altro che florida: una miseria fatta di polvere, macerie, di centinaia di migliaia di morti; di un\u2019instabilit\u00e0 da cui il Paese non si liberer\u00e0 presto. \u201cDi milioni di civili in fuga: 6,6 milioni di essi hanno trovato rifugio fuori dalla Siria, 6,7 all'interno dei confini nazionali. Una miseria che ha il volto di 13,4 milioni di siriani bisognosi di assistenza umanitaria e di oltre 12 milioni che nel Paese hanno fame per le conseguenze della guerra\u201d conclude la nota. (DD)\n13 marzo - PORTOGALLO Allarme Caritas: \u201cA due anni dai cicloni, in Mozambico \u00e8 a rischio la sicurezza alimentare\u201d\n\"A due anni di distanza dal disastro naturale che ha colpito la regione settentrionale del Mozambico, la situazione continua ad essere drammatica, soprattutto in termini di sicurezza alimentare\". L\u2019allarme arriva da Oikos, C\u00e1ritas Portuguesa e ADPM (Associa\u00e7\u00e3o de Defesa do Patrim\u00f3nio de M\u00e9rtola), i tre organismi internazionali che, unitamente a C\u00e1ritas Mo\u00e7ambique e Associa\u00e7\u00e3o Luarte, stanno lavorando nelle province di Sofala e Cabo Delgado dopo il passaggio di Idai del 2019. Nell\u2019occasione il ciclone devast\u00f2 il centro del Paese dell'Africa australe sommergendo interi villaggi e distruggendo quasi per intero la citt\u00e0 portuale di Beira. Unitamente al Mozambico vennero colpiti anche Malawi e Zimbabwe. Il passaggio di Idai caus\u00f2 la morte di oltre mille persone. Sei settimane dopo, il paese venne colpito da Kenneth, un secondo ciclone proveniente dalle isole Comore, nell'Oceano Indiano. Secondo il rapporto IPCC sul Mozambico (l\u2019organismo scientifico che passa in rassegna e valuta le pi\u00f9 recenti informazioni scientifiche, tecniche e socio-economiche prodotte a livello mondiale per la comprensione dei cambiamenti climatici), realizzato con il Coordinamento del Segretariato tecnico per la sicurezza alimentare e la nutrizione, si stima che \u201c2,9 milioni di persone in tutto il paese sono allo stremo\u201d. Le Ong portoghesi continuano a lavorare nelle aree pi\u00f9 critiche sostenendo la ripresa del settore agricolo e il rilancio dell\u2019economia delle comunit\u00e0 colpite. \u201cLa priorit\u00e0 in questo momento \u00e8 fornire alle famiglie condizioni che permettano loro di produrre e garantire il loro cibo\u201d fanno sapere. Sono gi\u00e0 state effettuate consegne di semi (mais, fagioli e sesamo) e materiali agricoli nella provincia di Sofala e sono stati creati anche \u201cdiversi campi dimostrativi\u201d per insegnare nuove tecniche di coltivazione e potenziare l'efficienza produttiva. Grazie a questi interventi \"migliorer\u00e0 anche la capacit\u00e0 di stoccaggio dei raccolti, in modo che i singoli gruppi non perdano i raccolti e aiutino le persone a creare nuove fonti di reddito, vivendo di agricoltura\". Non verr\u00e0 trascurato, infine, il servizio volto a migliorare le capacit\u00e0 locali di rispondere ai futuri impatti che i disastri naturali avranno proprio sulla sicurezza alimentare e sui mezzi di sussistenza. Secondo il Pam (Programma alimentare mondiale), il Mozambico ha uno dei pi\u00f9 alti tassi di malnutrizione cronica al mondo: ne soffre il 43% dei bambini al di sotto dei cinque anni. Anche Papa Francesco, in occasione del viaggio apostolico in Mozambico, Madagascar e Maurizio (4 - 10 settembre 2019) espresse la sua vicinanza e solidariet\u00e0 alle comunit\u00e0 colpite Idai e Kenneth. Nel discorso alle autorit\u00e0, al Palazzo \u201cPonta Vermelha\u201d di Maputo manifest\u00f2 il suo rammarico per non aver potuto raggiungere i luoghi colpiti. \u201cMa voglio che sappiate che condivido la vostra angoscia, il vostro dolore e anche l'impegno della comunit\u00e0 cattolica nell'affrontare una cos\u00ec dura situazione\" disse, aggiungendo che \u201cIn mezzo alla catastrofe e alla desolazione chiedo alla Provvidenza che non manchi la sollecitudine di tutti gli attori civili e sociali che, ponendo la persona al centro, siano in grado di promuovere la necessaria ricostruzione\u201d. (DD)\n13 marzo - ITALIA Anniversario Pontificato. Vescovi italiani: \u201cCi ha fatto capire che abbiamo tutti bisogno gli uni degli altri\u201d\n\u201cLa ringraziamo per averci fatto capire che abbiamo tutti bisogno gli uni degli altri, che nessuno di noi e\u0300 un\u2019isola, che possiamo costruire il futuro solo insieme, senza escludere nessuno\u201d. E\u2019 il messaggio dei vescovi italiani a Papa Francesco nel giorno dell\u2019ottavo anniversario dell\u2019elezione a Pontefice. \u201cIl nostro augurio si fa riconoscenza per il dono della Sua parola, arricchita da segni e iniziative che orientano il cammino delle nostre Chiese verso una nuova tappa evangelizzatrice\u201d scrivono i presuli della CEI, sottolineando che \u201cSiamo consapevoli, come Lei ha avuto modo di ricordarci, che la vita non e\u0300 tempo che passa, ma tempo di incontro. Con se stessi, con Dio, con gli altri, con gli ultimi\u201d. I presuli dedicano un passaggio dello scritto al momento difficile che la comunit\u00e0 sta vivendo a causa del Covid: \u201cQuesto periodo della storia, segnato dalla pandemia e dai suoi effetti, ci ha tolto la bellezza dello stare insieme, ma ci ha ancora piu\u0300 radicati nella convinzione che nessun uomo si salva da solo\u201d. Infine il sentimento di gratitudine per \u201caverci insegnato, con gesti concreti, che lo scorrere dei giorni ha senso pieno quando e\u0300 vissuto per gli altri\u201d. (DD)\n13 marzo - AMERICA LATINA Anniversario Pontificato. Vescovi Celam: \u201cOtto anni vissuti con la gioia del Vangelo\u201d\nUn ringraziamento speciale per \u201cotto anni di pontificato vissuti con la gioia del Vangelo\u201d. Il messaggio dei vescovi del Celam evidenzia i punti chiave del magistero ed esprime piena gratitudine per \u201cl\u2019incoraggiamento a diventare discepoli missionari\u201d, per \u201cla Chiesa in uscita\u201d e per aver sollecitato l\u2019abbandono di qualunque privilegio e raggiungere \u201cle periferie geografiche ed esistenziali, come fece Ges\u00f9 di Nazareth\u201d. I presuli ricordano con commozione la \u201cbuona notizia\u201d di quel 13 marzo 2013 per l\u2019elezione del primo papa latinoamericano. \u201cGrazie per essere primo tra noi come pastore con odore di pecora, vicino a tutti, pellegrino di pace. Ogni giorno, con i suoi gesti e le sue parole, ci incoraggia a rendere presente il Regno di Dio nei nostri popoli, soprattutto tra i pi\u00f9 poveri\u201d scrivono. \u201cSappiamo bene che in mezzo alle disuguaglianze e alle ingiustizie che patisce il nostro continente, come Ecclesia semper reformanda, dobbiamo fare nostra la chiamata permanente alla conversione per realizzare i sogni che ci hai donato in Querida Amazonia, per cedere il passo a una Chiesa ogni volta pi\u00f9 samaritana, misericordiosa, sinodale, partecipativa e, soprattutto, al servizio del Popolo di Dio. Una Chiesa\u201d continuano \u201csempre pronta a sanare le ferite come ospedale da campo tra i migranti, gli sfollati, chi subisce violenze, le vittime della tratta e i pi\u00f9 vulnerabili, a cui vengono negati i diritti fondamentali, ovvero salute, lavoro, alloggio e istruzione\u201d. I vescovi del Celam ringraziano Papa Francesco per avergli insegnato ad essere \u201cChiesa povera per i poveri, impegnata nello sviluppo umano integrale, nella difesa della vita e nella cura della casa comune. Come Vescovo di Roma\u201d sottolineano \u201cha preso il primo posto nella fraternit\u00e0 e nell'amicizia, e ci ha invitato a guardare, in modo speciale, ai giovani e agli anziani, alle donne e ai bambini, alle minoranze indigene che oggi sono escluse e rese invisibili da un'economia che uccide. Infine il sentimento di gratitudine per aver indicato la strada maestra per \"vivere il Vangelo con gioia e semplicit\u00e0 di cuore\" (DD)\n13 marzo - ITALIA 8\u00b0 Anniversario Pontificato. Card. De Donatis: \"Gratitudine per aver guidato la Chiesa con cuore di Padre\"\n\u201cRicordo con viva emozione quella sera piovosa del 13 marzo 2013, in una piazza San Pietro gremita di fedeli in preghiera, quando risuon\u00f2 per la prima volta la voce di Papa Francesco: La comunit\u00e0 diocesana di Roma ha il suo Vescovo; e adesso incominciamo questo cammino: Vescovo e popolo. Questo cammino della Chiesa di Roma, che \u00e8 quella che presiede nella carit\u00e0 tutte le Chiese\u201d. Comincia cos\u00ec il messaggio di auguri che il cardinale vicario Angelo De Donatis ha inviato a Papa Francesco in occasione dell\u2019ottavo anniversario della sua elezione a Pontefice e Vescovo di Roma. \u201cA nome di tutta la comunit\u00e0 ecclesiale di Roma, dei vescovi ausiliari, dei presbiteri, dei diaconi, delle consacrate e dei consacrati e di tutti i membri del Santo Popolo fedele di Dio e di tutti gli uomini di buona volont\u00e0 della nostra citt\u00e0\u201d scrive il porporato \u201cesprimo profonda gratitudine e sentimenti di stima e di filiale devozione a Papa Francesco che in questi anni ha guidato la nostra Chiesa con cuore di Padre. Il Card. De Donatis continua esprimendo l\u2019affetto, l\u2019ammirazione e la gratitudine \u201cper averci fatto riscoprire, con il Suo insegnamento e la Sua testimonianza di vita, \u201cla dolce e confortante gioia di evangelizzare\u201d. Infine, scrive il vicario di Roma: \u201cOgni giorno nella nostra preghiera affidiamo la Sua persona e il Suo ministero petrino a Cristo Buon Pastore, per intercessione della Salus Populi Romani, chiedendo che continui a custodire il Suo gregge e a vegliare sulla nostra Chiesa e sulla citt\u00e0 di Roma con amore di padre\u201d. (DD)\n12 marzo - BRASILE #coronavirus. Appello vescovi e societ\u00e0 civile: \u201cIl popolo non pu\u00f2 pagare con la vita!\u201d\n\u201cIl popolo non pu\u00f2 pagare con la vita!\u201d: \u00e8 forte ed accorato\n[l\u2019appello](https://www.cnbb.org.br/e-hora-de-estancar-a-escalada-da-morte-cobra-em-nota-pacto-pela-vida-e-pelo-brasil/) lanciato dalle istituzioni firmatarie del \u201cPatto per la vita\u201d in Brasile, ovvero la Conferenza episcopale nazionale, l'Ordine degli avvocati, la Commissione \u2018Dom Paulo Evaristo Arns\u2019 per la difesa dei diritti umani, l'Accademia delle scienze, l'Associazione della stampa e la Societ\u00e0 per il Progresso scientifico. L\u2019appello \u00e8 contenuto in nota diffusa l\u201911 marzo, visto l'aggravarsi della pandemia da Covid-19 nel Paese, dove ad oggi si contano 11,3 milioni di contagi e pi\u00f9 di 270mila decessi. \u201cCon dolore e la massima urgenza ci rivolgiamo alla societ\u00e0 brasiliana \u2013 si legge nella nota \u2013 e ribadiamo la nostra solidariet\u00e0 con tutti coloro che hanno perso i loro cari\u201d. \u201cNon c\u2019\u00e8 tempo da perdere, il negazionismo uccide \u2013 continua il documento - Il virus circola da nord a sud del Brasile, replicando ceppi, colpendo diversi gruppi di et\u00e0, infierendo sui pi\u00f9 vulnerabili. I pazienti muoiono in agonia per mancanza di risorse ospedaliere\u201d, mentre \u201cgli operatori sanitari, dopo un anno in prima linea, sono sull'orlo dell'esaurimento\u201d. Per questo, \u201c\u00e8 giunta l\u2019ora di fermare l\u2019escalation della morte! \u2013 si legge ancora - La popolazione brasiliana ha bisogno del vaccino ora. Il virus non sar\u00e0 dissipato dall\u2019oscurantismo, dai discorsi violenti o dalle frasi offensive. Basta con la stupidit\u00e0 e l'irresponsabilit\u00e0. Serve il vaccino ora e per tutti\u201d. Esortando vivamente il Ministero della Salute ad assumersi le proprie responsabilit\u00e0, \u201cgarantendo un rapido accesso ai farmaci e ai test convalidati dalla scienza, la tracciabilit\u00e0 permanente del virus e un minimo di serenit\u00e0 alla gente\u201d, i firmatari del \u201cPatto per la vita\u201d deplorano, poi, \u201cl'inefficienza del governo federale, principale responsabile della tragedia che stiamo vivendo\u201d con totale \u201cdisprezzo della vita\u201d. Di qui, l\u2019invito a governatori e sindaci a compiere ogni sforzo per garantire \u201cl\u2019immunizzazione rapida della popolazione\u201d, guardando non solo agli interessi del singolo territorio, ma a quelli dell\u2019intero Paese. \u201cSiamo un solo Brasile\u201d, ribadiscono i firmatari. Al contempo, il Congresso nazionale viene invitato a \u201cdare la massima priorit\u00e0 alle questioni relative al Covid-19, perch\u00e9 tutelare la vita \u00e8 la cosa pi\u00f9 urgente\u201d. \u201cChiediamo alla magistratura \u2013 si legge ancora nell\u2019appello \u2013 che, sotto la guida della Corte Suprema, garantisca i diritti della cittadinanza; chiediamo che la stampa agisca liberamente e deontologicamente, compiendo la sua missione di diffondere informazioni affidabili e scientificamente fondate; chiediamo che la voce delle istituzioni suoni molto ferma in difesa del popolo brasiliano\u201d. Rivolgendosi anche ai giovani, ora pi\u00f9 che mai colpiti e uccisi dal virus che \u201cli usa come vettori di trasmissione\u201d, il \u201cPatto per la vita\u201d li esorta a \u201cdiventare protagonisti nella difesa della vita e del Paese, smontando il negazionismo che promuove la morte\u201d. \u201cIl cammino \u00e8 impegnativo, lo sappiamo \u2013 concludono i firmatari \u2013 ma l\u2019opportunit\u00e0 di ricostruire la societ\u00e0 brasiliana \u00e8 unica e la speranza \u00e8 la luce che ci guider\u00e0 verso una nuova epoca\u201d. Lanciato il 7 aprile 2020, in occasione della Giornata mondiale della Salute, il \u201cPatto per la Vita\u201d sottolineava gi\u00e0 un anno fa la grave crisi sanitaria, economica, sociale e politica del Brasile ed esigeva, sin da allora, \u201cdai governanti e dai rappresentanti del popolo l'esercizio della cittadinanza guidata dai principi di solidariet\u00e0 e dignit\u00e0 umana, basata su un dialogo maturo e corresponsabile, nella ricerca di soluzioni congiunte per il bene comune, in particolare per i pi\u00f9 poveri e vulnerabili\". (IP)\n12 marzo - CANADA #coronavirus. Vescovi invitano a vaccinarsi per il bene comune e la salute di tutti\n\u201cI cattolici son invitati a vaccinarsi, sia in linea con i dettami della loro coscienza, sia per contribuire al bene comune, promuovendo la salute e la sicurezza degli altri\u201d: \u00e8 quanto scrive la Conferenza episcopale del Canada (Cccb)\n[in una nota diffusa ieri, 11 marzo](https://www.cccb.ca/wp-content/uploads/2021/03/CLARIFICATION-CCCB-Statement-on-COVID-19-Vaccine-Choice-9-March-2021-EN.pdf). Nello specifico, i vescovi chiariscono alcuni punti di una loro precedente dichiarazione, pubblicata il 9 marzo in riferimento alle preoccupazioni etiche relative ai vaccini attualmente approvati, sollevate da alcuni fedeli. Ribadendo che tale nota \u201cnon intendeva mettere in dubbio l\u2019efficacia medica di alcun vaccino\u201d, i vescovi affermano che \u201ctutti i vaccini anti-Covid che sono medicalmente approvati dalle autorit\u00e0 sanitarie competenti possono essere ricevuti lecitamente dai cattolici\u201d. Soprattutto, \u201cpoich\u00e9 attualmente non viene offerta una scelta di vaccino, i cattolici, in buona coscienza, possono ricevere quello che \u00e8 disponibile e offerto loro\u201d. Ad un anno dall\u2019inizio della pandemia, inoltre, la Cccb ricorda \u201ccon il pensiero e la preghiera\u201d tutte le vittime, i malati e \u201ccoloro che hanno sperimentato pi\u00f9 acutamente l\u2019impatto della pandemia\u201d che in Canada ha provocato 900mila contagi ed oltre 22mila vittime. Al contempo, i presuli esprimono il loro \u201cprofondo apprezzamento\u201d e la loro \u201csentita gratitudine per tutti i lavoratori essenziali ed i volontari che forniscono assistenza al prossimo, spesso con grande sacrificio personale\u201d. Nel comunicato del 9 marzo, la Chiesa cattolica canadese faceva eco alla \u201c [Nota sulla moralit\u00e0 dell\u2019uso di alcuni vaccini anti-Covid-19](http://www.vatican.va/roman_curia/congregations/cfaith/documents/rc_con_cfaith_doc_20201221_nota-vaccini-anticovid_it.html)\u201d diffusa a dicembre 2020 dalla Congregazione per la Dottrina della fede, chiedendo al governo di Ottawa di assicurare che gli antidoti al coronavirus non creassero \u201cun dilemma etico per la popolazione\u201d. \u201cLa scelta di essere vaccinati, in particolare nel contesto dell\u2019attuale pandemia, pu\u00f2 essere un atto di carit\u00e0 che riconosce il bisogno di prendersi cura degli altri\u201d, scrivevano i vescovi. Di qui, l\u2019incoraggiamento \u201cad una maggiore adozione del vaccino tra tutta la popolazione per rafforzare il bene comune della societ\u00e0\u201d. Quanto agli interrogativi sollevati dai cattolici sull\u2019ammissibilit\u00e0 morale di ricevere vaccini il cui sviluppo, produzione e/o test ha coinvolto l'uso di linee cellulari derivate dall'aborto, come accade per i prodotti AstraZeneca e Johnson&Johnson, i presuli affermavano che \u201cla questione \u00e8 importante perch\u00e9 riguarda la sacralit\u00e0 della vita umana e la sua intrinseca dignit\u00e0\u201d. Al contrario, i vaccini Pfizer e Moderna, gi\u00e0 approvati in Canada, hanno \u201cuna connessione estremamente remota\u201d con le linee cellulari derivanti da aborti. Pertanto, \u201cquando viene fornita una scelta tra i diversi vaccini da ricevere, quello con il legame inferiore con linee cellulari derivate dall'aborto dovrebbe sempre essere preferito, se possibile\u201d. Questo significa - spiegavano i vescovi - che, \u201cdate le opzioni di vaccino attualmente approvate in Canada, se/quando viene presentata la scelta, si dovrebbe scegliere di ricevere il Moderna o Pfizer, rispetto ad AstraZeneca o Johnson & Johnson\u201d. Se invece, non \u00e8 possibile scegliere il tipo di vaccinazione a cui sottoporsi, allora i prodotti AstraZeneca o Johnson&Johnson possono essere \u201cusati in buona coscienza, con la consapevolezza certa che l'uso di essi non costituisce una formale cooperazione formale con l'aborto\". Data \u201cl'emergenza sanitaria\u201d, infatti, concludevano i presuli, \u201cnulla impedisce moralmente a chiunque di ricevere in buona coscienza tali antidoti\u201d. (IP)\n12 marzo - MAURITIUS Messe e incontri sospesi ancora una volta nella diocesi di Port-Louis a causa della pandemia\nNuovo lockdown alle Mauritius a causa dell\u2019aumento dei contagi di Covid-19. Il cardinale Maurice Piat, vescovo della diocesi di Port-Louis ha dunque disposto la sospensione delle messe e delle celebrazioni pubbliche, ma ha disposto che ogni sacerdote dovr\u00e0 trovare modalit\u00e0 per facilitare la preghiera a distanza, restando in contatto con i fedeli per telefono o attraverso i social network. Non si potranno celebrare i battesimi e le chiese resteranno chiuse tranne che per i funerali, dove \u00e8 ammessa la presenza di un massimo di 30 persone. Per l\u2019unzione degli infermi, i sacerdoti potranno recarsi negli ospedali oppure nelle abitazioni degli ammalati nel rispetto delle misure sanitarie. Per la comunione ai pazienti che non sono in pericolo di morte, il porporato suggerisce al momento di sospenderla fino alla fine del confinamento. Sono sospese, poi, le lezioni all\u2019Istituto Cardinal Jean Marg\u00e9ot (ICJM) o in aule di lavoro, e ancora sono annullati ritiri di gruppo, sessioni di catechesi o di formazione, incontri di movimenti o servizi. Infine il cardinale Piat esorta i parroci a chiedere ai membri della Caritas e del CPQ (Quartier Pastoral Council) di essere attenti ai bisogni delle persone sole, di coloro che vivono alla giornata, degli anziani o di chi non pu\u00f2 spostarsi. (TC)\n12 marzo - ITALIA Alla sessione primaverile dei vescovi siciliani presentati l\u2019Osservatorio socio politico e l\u2019attivit\u00e0 del Laboratorio di Pastorale Familiare\nOsservazione, ascolto e discernimento: sono i compiti dell\u2019Osservatorio Socio Politico dell\u2019Ufficio Regionale di Pastorale Sociale e del Lavoro della Conferenza episcopale siciliana che \u00e8 stato presentato nel corso della sessione primaverile svoltasi luned\u00ec e marted\u00ec scorso a Enna. L\u2019organismo, riferisce un comunicato dei presuli, \u00e8 stato istituito per esaminare i fenomeni sociali, politici ed economici alla luce della Dottrina Sociale della Chiesa e condivider\u00e0 in rete le sue analisi e le iniziative diocesane di osservazione gi\u00e0 avviate nelle diverse realt\u00e0 dei territori. L\u2019Osservatorio, composto da delegati diocesani, da un segretario e da un coordinatore, ha fra i suoi obiettivi quello di valorizzare i laici nel compito specifico di promuovere il rinnovamento dell\u2019ordine temporale. All\u2019ordine del giorno anche il sostegno economico alla Chiesa Cattolica. Orazio Sciascia, direttore regionale del Servizio per la Promozione del Sostegno Economico alla Chiesa Cattolica, ha presentato la situazione regionale, sottolineando la necessit\u00e0 di rilanciare l\u2019attivit\u00e0 di promozione e sensibilizzazione del Sovvenire, soprattutto con la creazione o il potenziamento della rete dei referenti parrocchiali. Monsignor Pietro Maria Fragnelli, vescovo di Trapani, ha invece aggiornato i vescovi sullo svolgimento del primo anno del triennio del Laboratorio regionale di Pastorale Familiare, avviato all\u2019inizio di questo anno pastorale, e che coinvolge quasi tutte le diocesi della Sicilia. Il laboratorio sta coinvolgendo 500 persone, di cui 234 coppie, e 158 parrocchie di 93 comuni. La Conferenza episcopale, in occasione dell\u2019apertura dell\u2019Anno della Famiglia, prevista il 19 marzo, nel quinto anniversario della pubblicazione dell\u2019Esortazione apostolica di Papa Francesco Amoris Laetitia sulla bellezza e la gioia dell\u2019amore familiare, invieranno un messaggio. Infine i vescovi hanno deciso di spostare, per il perdurare della pandemia di Covid-19, la Giornata Sacerdotale Mariana e il Convegno Regionale dei Presbiteri di Sicilia, sul tema \u201cEsercizi di fraternit\u00e0 presbiterale\u201d, previsti dal 17 al 19 maggio a Siracusa, nei giorni 1, 2 e 3 settembre, durante la festa della Madonna delle Lacrime. (TC)\n12 marzo - MALAWI #coronavirus. Vescovi: vaccinarsi \u00e8 \u201cun gesto d\u2019amore nei confronti del prossimo\u201d\nSottoporsi al vaccino anti-Covid \u00e8 \u201cun gesto d\u2019amore nei confronti del prossimo\u201d e un atto \u201cmoralmente corretto\u201d: lo afferma la Conferenza episcopale del Malawi (Ecm)\n[in una nota diffusa l\u201911 marzo](https://www.aciafrica.org/news/3027/malawis-catholic-bishops-say-covid-19-vaccine-an-act-of-love-of-our-neighbor), dopo che nel Paese africano \u00e8 giunto il primo lotto di antidoto al coronavirus. Incoraggiando \u201cfortemente tutti i cattolici e le persone di buona volont\u00e0\u201d ad aderire alla campagna vaccinale, i presuli ribadiscono che tale gesto rappresenta \u201cun atto di carit\u00e0 verso gli altri membri della comunit\u00e0 e parte della nostra responsabilit\u00e0 morale per il bene comune\u201d. \u201cL\u2019amore non fa nessun male al prossimo\u201d, scrive ancora l\u2019Ecm che poi aggiunge: \"Insieme ad altri mezzi per fermare o addirittura prevenire la pandemia da Covid-19, il bene comune richiede la vaccinazione, soprattutto per proteggere i pi\u00f9 deboli e vulnerabili\". I vescovi chiariscono, inoltre, di aver deciso di sostenere la campagna di vaccinazione \u201cdopo aver consultato esperti della salute, aver osservato le indicazioni della Santa Sede ed aver ascoltato il governo del Malawi, il quale far\u00e0 del suo meglio per garantire che tutte le persone idonee, nel Paese, accedano al vaccino anti-Covid\u201d. Al contempo, i presuli si dicono consapevoli de \u201cle paure e i sentimenti contrastanti che alcune persone potrebbero avere nei confronti della vaccinazione, soprattutto in termini di sicurezza ed efficacia\u201d. Tuttavia, pur \u201cprendendo atto con attenzione di tali sentimenti\u201d, l\u2019Ecm ricorda che \u201cla Chiesa ha sempre condiviso la preoccupazione del governo per la salute delle persone\u201d, sostenendo un mezzo \u201cche non \u00e8 di natura sanzionatoria o punitiva\u201d, ma rappresenta \u201cl\u2019equilibrio tra la tutela della salute collettiva e la libert\u00e0 di scelta individuale\u201d. Quindi, la Chiesa cattolica di Lilongwe si rivolge direttamente alle autorit\u00e0 nazionali chiedendo loro di \u201cimpiegare tutte le misure necessarie per sostenere la genuinit\u00e0, la sicurezza e l'efficacia del vaccino\", lavorando anche ad \u201cuna massiccia campagna di sensibilizzazione e di educazione civica, perch\u00e9 la maggior parte delle paure e delle dicerie diffuse tra la gente, specialmente nelle zone rurali, sono dovute alla mancanza di informazioni corrette\". In quest\u2019ottica, il governo \u00e8 esortato, da una parte, a \u201cfare uno sforzo extra per acquistare pi\u00f9 vaccini, in modo che molte pi\u00f9 persone, rispetto ad ora, possano riceverli\u201d, dall\u2019altra a \u201ccontinuare ad attuare tutte le misure necessarie per fermare la diffusione del contagio e portare avanti la cura delle persone infette e la tutela della popolazione\u201d. Dal suo canto, la Conferenza episcopale del Malawi ribadisce il suo sostegno alle autorit\u00e0 nella lotta contro la pandemia e lancia un appello a tutti i cittadini affinch\u00e9 rispettino le normative igienico-sanitarie, proteggendo cos\u00ec se stessi e gli altri. I presuli, infine, assicurano la loro preghiera per tutti coloro che operano in prima linea nell\u2019emergenza sanitaria e invocano la Vergine Maria, \u201cConsolatrice degli afflitti\u201d, affinch\u00e9 interceda per la fine della pandemia. (IP)\n12 marzo - STATI UNITI Status di protezione temporanea per migranti venezuelani. Il plauso dei vescovi\nNegli Stati Uniti, l\u2019amministrazione Biden ha annunciato che designer\u00e0 il Venezuela per lo \u201cstatus di protezione temporanea\u201d (Tps). Si tratta di una condizione di immigrazione autorizzata che permette alle persone di rimanere a lavorare negli Usa in un periodo in cui si ritiene che non sia sicuro, per loro, tornare nel proprio Paese d\u2019origine. Tale particolare designazione \u00e8 valida per diciotto mesi ed \u00e8 soggetta a rinnovo, se le condizioni che l\u2019hanno provocata risultano essere ancora in corso al momento della sua scadenza. L\u2019annuncio delle autorit\u00e0 \u00e8 stato accolto con favore dalla Conferenza episcopale degli Stati Uniti (Usccb), che\n[ha diffuso una nota](https://www.usccb.org/news/2021/usccb-chairmen-welcome-designation-temporary-protected-status-venezuela) a firma di Monsignor Mario E. Dorsonville, presidente del Comitato per le migrazioni, e Monsignor David J. Malloy, presidente del Comitato per la giustizia internazionale e la pace. \"Lodiamo questa decisione giusta e umana che fornir\u00e0 il necessario sollievo ai venezuelani gi\u00e0 presenti negli Stati Uniti\u201d, scrivono i vescovi. \u201cLa situazione in Venezuela si \u00e8 costantemente deteriorata negli ultimi dieci anni \u2013 sottolineano i presuli - causando disordini civili, grave insicurezza alimentare e perdita di vite umane\u201d, tanto che \u201cmolti venezuelani continueranno ad essere colpiti dalle condizioni che hanno giustificato la designazione del Paese per il Tps\u201d. Pertanto, la Chiesa cattolica incoraggia l'amministrazione di Washington a \u201clavorare per affrontare queste condizioni attraverso la diplomazia, l'assistenza umanitaria e gli aiuti internazionali che cercano di promuovere e preservare la vita umana\u201d. Ribadendo la loro solidariet\u00e0 con \u201ci fratelli e le sorelle del Venezuela\u201d, i vescovi statunitensi pregano \u201cper la fine delle circostanze che perpetuano la loro sofferenza\u201d. \u201cChe Nostra Signora di Coromoto, patrona del Venezuela, li conforti nel momento del bisogno\", conclude la nota episcopale. (IP)\n12 marzo - SIRIA Dieci anni di guerra. ACS agli USA e alla UE: si agevolino gli aiuti umanitari e si sospendano le sanzioni contro Damasco\n\u201c\u00c9 nostro dovere fornire aiuto alla popolazione civile sofferente della Siria, e soprattutto alla minoranza cristiana in rapida diminuzione\u201d. Per questo la fondazione pontificia Aiuto alla Chiesa che Soffre (ACS) chiede agli Stati Uniti e all\u2019Unione Europea di adoperarsi per agevolare gli aiuti umanitari nel Paese che sono attualmente ostacolati dalle sanzioni, nonostante esse prevedano deroghe per l\u2019invio di fondi per aiuti umanitari.\n[Thomas Heine-Geldern,](https://acs-italia.org/acs-notizie-dal-mondo/dieci-anni-di-conflitto-in-siria-acs-fa-appello-a-usa-e-ue-affinche-siano-agevolati-gli-aiuti-umanitari) presidente esecutivo di ACS Internazionale, spiega che il codice bancario europeo IBAN e l\u2019americano SWIFT bloccano i trasferimenti contenenti riferimenti alla Siria e a qualsivoglia citt\u00e0 del Paese, per cui per le organizzazioni caritative diventa quasi impossibile trasferire fondi con finalit\u00e0 umanitarie. L\u2019invio di denaro \u00e8 di importanza vitale perch\u00e9 le istituzioni ecclesiastiche e le ONG non sono in grado di consegnare i beni necessari per la sopravvivenza degli sfollati interni e degli altri milioni di siriani presenti nel Paese. \u201cPer questo ordinariamente inviamo denaro affinch\u00e9 i nostri referenti possano acquistare sul posto cibo, cure mediche e abbigliamento\u201d, prosegue Heine-Geldern. Le difficolt\u00e0 di trasferire denaro si aggiungono a quelle di importare beni in Siria, anche in piccole quantit\u00e0: \u201cPer richiedere le autorizzazioni i nostri partner devono spesso superare insormontabili procedure multilingue adottate dalle autorit\u00e0 sanzionatorie\u201d, spiega Heine-Geldern, evidenziando che \u00e8 particolarmente difficile importare beni suscettibili di impieghi diversi da quelli umanitari, i cosiddetti prodotti a duplice uso, poich\u00e9 l\u2019interpretazione di queste disposizioni \u00e8 molto ampia., tanto che anche il latte in polvere per neonati e bambini denutriti viene ricompreso in questa categoria. Per questo Acs chiede che siano presto adottate procedure che definiscano chiaramente ci\u00f2 che \u00e8 permesso e ci\u00f2 che \u00e8 vietato, rendendo cos\u00ec possibile l\u2019attuazione di tutte le misure consentite. Anche la fondazione pontificia coglie l\u2019occasione del decimo anniversario dell\u2019inizio del conflitto in Siria, il 15 marzo, per rilanciare con forza l\u2019appello per la revoca delle misure contro Damasco, che non fanno che peggiorare la crisi umanitaria in atto, come evidenziato da tutte le organizzazioni umanitarie e anche dalle Nazioni Unite. In questi dieci anni, grazie alla generosit\u00e0 dei benefattori che hanno donato complessivamente oltre 40 milioni di euro la fondazione pontificia ha fornito sostegno alla popolazione civile siriana e in particolare alla minoranza cristiana, che \u2013 evidenzia Alessandro Monteduro, direttore di ACS Italia - dall\u2019inizio del conflitto vive in condizioni catastrofiche e in molti casi \u00e8 stata costretta a emigrare \u201ctanto da correre il rischio di una totale estinzione\u201d. Da ricordare che la guerra in Siria ha costretto 6,5 milioni dei suoi 21 milioni di abitanti, a fuggire all\u2019estero soprattutto in Libano, Giordania e Turchia. Un milione i siriani che hanno l\u2019Europa. Ad essi vanno aggiunti poco pi\u00f9 di sei milioni di sfollati interni, molti dei quali costretti a continui spostamenti per fuggire ai combattimenti. Almeno undici milioni di siriani dipendono dagli aiuti umanitari per sopravvivere e l\u201980% vive in condizioni di povert\u00e0. (LZ)\n12 marzo - OLANDA 17 marzo, elezioni generali. Vescovi: politica deve tutelare vita e bene comune\nUrne aperte, in Olanda, mercoled\u00ec 17 marzo per le elezioni generali. Le votazioni si terranno in tempo di pandemia da Covid-19; per questo, sono state stabilite alcune misure cautelari: i seggi elettorali apriranno il 15 e 16 marzo per le persone pi\u00f9 vulnerabili al coronavirus, mentre circa 2,4 milioni di persone di et\u00e0 superiore ai 70 anni hanno ottenuto il diritto di votare per posta. In vista delle votazioni, la Conferenza episcopale nazionale ha diffuso\n[una lunga nota](https://www.rkkerk.nl/wp-content/uploads/2021/03/Bisschoppelijke-Brief-Verkiezingen-Tweede-Kamer-2021-def.pdf) in cui esorta i cattolici a far sentire la propria voce, perch\u00e9 il voto \u201cnon \u00e8 solo un diritto, ma anche un dovere con il quale si rende noto ai politici in quale societ\u00e0 si vuole vivere\u201d. Nell\u2019attuale contesto, dunque, guidati \u201cdalla fede, dalla speranza e dalla carit\u00e0\u201d, i fedeli sono esortati a guardare avanti verso il ritorno alla \u201cnormalit\u00e0\u201d. Ma i vescovi fanno una sottolineatura importante: la \u201cnormalit\u00e0\u201d a cui tornare non deve essere quella \u201cvecchia\u201d, precedente alla crisi, in cui \u201cc\u2019era ingiustizia, violenza e degrado ambientale\u201d; bens\u00ec \u201cuna nuova normalit\u00e0 che sappia valorizzare la cura, la solidariet\u00e0 e l\u2019equit\u00e0\u201d all\u2019interno di tutta la societ\u00e0. In primo luogo, dunque, la Chiesa cattolica olandese richiama l\u2019importanza di \u201cscegliere la vita\u201d: \u201cSiamo convinti della dignit\u00e0 di ogni essere umano \u2013 scrivono i vescovi \u2013 Pertanto, \u00e8 importante vedere come i politici la pensano su questo punto e sui valori, i diritti ed i doveri che ne derivano\u201d. \u201cRifiutiamo l'aborto, l'eutanasia, il suicidio assistito e il sacrificio di embrioni per la ricerca scientifica \u2013 aggiungono i presuli - Il rispetto dell'inviolabilit\u00e0 della vita umana dal concepimento alla morte naturale, indipendentemente dallo stato in cui si trova, \u00e8 di primaria importanza\u201d. Di qui, l\u2019appello a \u201cla promozione e la protezione di una cultura della vita\u201d, cos\u00ec come al \u201crispetto della libert\u00e0 di espressione e di religione\u201d. In sostanza, la Chiesa cattolica olandese esorta a costruire \u201cuna societ\u00e0 aperta\u201d, come quella descritta da Papa Francesco nell\u2019Enciclica \u201cFratelli tutti\u201d, ovvero \u201cuna societ\u00e0 in cui le persone sono aperte ai loro simili, anche se diversi, vulnerabili, rifugiati o migranti\u201d. A tal proposito, i vescovi affermano che \u201c\u00e8 un bene che il governo usi criteri generosi per l'ammissione di rifugiati e migranti, regolando il sistema migratorio in base alla sua specifica responsabilit\u00e0 per il bene comune\u201d. Il vero incontro tra i popoli, infatti, \u201cnon esclude nessuno\u201d, ma offre ad ogni persona \u201cla possibilit\u00e0 di svilupparsi liberamente e di partecipare alla costruzione della societ\u00e0\u201d. Forte anche l\u2019appello dei vescovi a fornire sostegno, assistenza e servizi necessari a tutti, in particolare a \u201ccoloro che vivono al di sotto della soglia di povert\u00e0\u201d, \u201ca tutte le famiglie in difficolt\u00e0 a causa della pandemia\u201d e ai giovani, affinch\u00e9 abbiano \u201cl\u2019opportunit\u00e0 di crearsi un proprio nucleo familiare e di affittare o comprare un alloggio a prezzi accessibili\u201d. La nota episcopale ricorda, poi, che una societ\u00e0 aperta \u201cpermette le differenze e protegge i diritti e i valori delle minoranze\u201d. In questo senso, \u201ci genitori hanno il diritto di crescere i propri figli secondo il loro credo e, pertanto, la libert\u00e0 di educazione va tutelata\u201d, insieme alla \u201clibert\u00e0 di religione\u201d, affinch\u00e9 \u201ci credenti possano vivere senza impedimenti la propria fede e celebrarla apertamente, non solo in casa\u201d. I presuli richiamano, poi, al \u201cprincipio del bene comune\u201d, cos\u00ec da contrastare la tanto radicata \u201cmentalit\u00e0 di mercato\u201d, che \u201csubordina le persone alla realizzazione degli interessi personali di pochi\u201d, \u201cdegradandole a mero mezzo e calpestandone la dignit\u00e0\u201d. In una societ\u00e0 \u201caltamente individualistica \u2013 mettono in guardia i vescovi \u2013 i valori morali e il senso di responsabilit\u00e0 nei confronti del bene comune vengono sacrificati in nome degli interessi economici e questo allontana le persone, crea solitudine, incrina la solidariet\u00e0\u201d che non \u00e8 soltanto \u201caiutarsi a vicenda ogni tanto\u201d, bens\u00ec \u00e8 \u201centrare in empatia con gli altri e agire come un\u2019unica comunit\u00e0 per il bene di tutti\u201d, perch\u00e9 \u201csiamo tutti fratelli e sorelle\u201d. La \u201cnuova normalit\u00e0\u201d a cui bisogna aspirare, dunque, si legge ancora nella nota, \u201c\u00e8 quella del Regno di Dio\u201d, in cui tutti sono \u201cinterconnessi\u201d, \u201csolidali\u201d con chi vive in difficolt\u00e0 e attivi nel praticare \u201cuna cultura della cura\u201d nei confronti del prossimo, trattandolo \u201ccon rispetto, anche se ha un punto di vista diverso\u201d, perch\u00e9 ci\u00f2 che conta \u00e8 \u201ccondividere e dare, non escludere e possedere\u201d. Alle prossime elezioni, i cristiani sono quindi esortati a \u201cguardare oltre la pura politica di partito\u201d, cos\u00ec da \u201cscegliere i candidati che sapranno considerare i valori fondamentali come base del loro programma\u201d elettorale. Infine, ricordando che \u201cla politica \u00e8 una delle forme pi\u00f9 alte di carit\u00e0\u201d, i vescovi olandesi ringraziano tutti coloro che sono disposti \u201cad assumersi la responsabilit\u00e0\u201d di guidare il Paese e pregano affinch\u00e9 essi abbiano \u201csaggezza, intuizione e perseveranza\u201d. Da ricordare che le elezioni di mercoled\u00ec prossimo giungono in un momento critico per l\u2019Olanda: oltre alla pandemia che ha provocato ad oggi 1,14 milioni di contagi e quasi 16mila decessi, il Paese \u00e8 senza governo da due mesi. A met\u00e0 gennaio, infatti, l\u2019esecutivo si \u00e8 dimesso, a causa di uno scandalo relativo ai bonus per famiglie in difficolt\u00e0: oltre 10mila nuclei familiari erano stati erroneamente accusati di frode fiscale e obbligati a restituire il sussidio, sebbene ne avessero effettivamente diritto. Nonostante ci\u00f2, il premier uscente, Mark Rutte, del partito Vvd (People\u2019s Party for Freedom) risulta in vantaggio nei sondaggi e sembra avviarsi al suo quarto mandato. (IP)\n12 marzo - SIRIA Dieci anni di guerra. Gli aiuti della Caritas Internationalis alla popolazione\nLuned\u00ec 15 marzo il conflitto in Siria compir\u00e0 dieci anni. Un triste traguardo con un bilancio devastante: dal 2011 ad oggi, si contano oltre 400mila vittime 12 milioni di sfollati e 12,4 milioni persone, pari al 60 per cento della popolazione, colpite dall\u2019insicurezza alimentare. In tanto buio, per\u00f2, una luce c\u2019\u00e8: quella della Caritas Internationalis che in questo decennio ha sostenuto le comunit\u00e0 locali fornendo alloggi, cibo, istruzione, salute, protezione, mezzi di sussistenza, acqua e servizi igienici. \u201cAl momento \u2013\n[informa una nota](https://www.caritas.org/2021/03/syria10year/) - ben 22 delle 162 organizzazioni Caritas stanno sostenendo progetti in Siria. Sette di questi membri hanno uffici nella regione. Nel 2020 la Confederazione Caritas ha sostenuto circa 830mila siriani in tutto il Medio Oriente\u201d. \u201cI siriani si trovano ad affrontare condizioni umanitarie disperate \u2013 sottolinea Aloysius John, segretario generale dell\u2019organismo caritativo \u2013 Nel Paese, sono presenti nuove sfide a causa della crisi economica e della pandemia da Covid-19 che richiedono il nostro sostegno incondizionato\u201d. L\u2019obiettivo \u00e8 dunque quello di \u201caumentare l'autonomia e le opportunit\u00e0 di sussistenza sostenibili e, di conseguenza, stimolare i mercati e aiutare la ripresa economica a lungo termine nell\u2019intera regione\u201d. Attualmente, l\u2019ufficio di Caritas Siria conta un totale di 200 impiegati e una media di 100 volontari che affrontano le medesime difficolt\u00e0 del resto della popolazione: \u201cNoi stessi viviamo la crisi nel Paese, proprio come le persone che aiutiamo\u201d, sottolinea Elias Hamwi, coordinatore di progetti caritativi nella parte orientale di Aleppo. Ma oggi, dopo dieci anni di guerra, Caritas oggi guarda anche al futuro dei siriani, cercando di favorire \u201cl'autosufficienza delle comunit\u00e0\u201d e potenziando i programmi di sviluppo. Il Paese sta affrontando \u201cuna grave crisi economica \u2013 si legge ancora nella nota - l'85 per cento della popolazione vive sotto la soglia di povert\u00e0 e pi\u00f9 di 11 milioni di persone hanno bisogno di aiuto umanitario. Circa 6,7 milioni di persone sono sfollati interni e solo nel 2020, 4,5 milioni di siriani si sono ritrovati a patire la fame\u201d. Drammatica anche la situazione dell\u2019istruzione: \u201cDue bambini siriani su tre non vanno a scuola, mentre gli attacchi agli edifici scolastici continuano. A questo deve aggiungersi il triplice impatto di sanzioni, conflitto e Covid-19 ha comportato la chiusura di molte scuole\u201d. Per questo, la Confederazione Caritas ha lanciato a Ghouta, nei pressi di Damasco, un progetto da 1 milione di euro per permettere la ricostruzione di case e la riabilitazione di due istituti scolastici. I progetti di assistenza alle persone pi\u00f9 vulnerabili e a rischio, come i bambini, gli anziani e le famiglie, vengono realizzati principalmente ad Aleppo, Damasco, Homs, Hassakeh e sul litorale siriano. Attualmente, oltre una dozzina di organizzazioni facenti parte della Caritas stanno sostenendo un progetto triennale (2018-2021) ad Aleppo, con un budget di 4 milioni di euro. Destinato ad oltre 37.000 persone, il programma \u00e8 incentrato sull'aiuto alle piccole e medie imprese al fine di rilanciare le loro attivit\u00e0, con \u201cun passo in avanti rispetto alla risposta ai bisogni di base delle persone\u201d. A Homs, invece, il progetto della Caritas \"Migliorare gli standard di vita e l'ambiente della comunit\u00e0\" mira ad incrementare il reddito delle persone Ma gli aiuti della Caritas Internationalis raggiungono anche il milione e mezzo di siriani rifugiati in Libano e gli oltre 600mila in Giordania, mentre la loro difficile condizione viene ricordata dall\u2019organismo caritativo anche in sede internazionale. Il 10 marzo, infatti, rivolgendosi al Consiglio dei diritti umani dell\u2019Onu, a Ginevra, Caritas Internationalis ha chiesto al governo degli Stati Uniti e all'Unione Europea di \u201crimuovere le sanzioni che impediscono ai siriani di accedere ai bisogni e ai servizi di prima necessit\u00e0 e alle forniture sanitarie e stanno inibendo la ricostruzione delle infrastrutture di base\u201d. (IP)\n12 marzo - MALESIA L'Alta Corte di Kuala Lumpur dichiara incostituzionale il divieto dell\u2019uso della parola \u201cAllah\u201d ai cristiani\nImportante vittoria legale per i cristiani in Malesia. Dopo un annoso contenzioso - riporta l'agenzia\n[Ucanews](https://www.ucanews.com/news/malaysian-christians-can-use-word-allah-after-court-ruling/91725) - l'Alta Corte di Kuala Lumpur ha dichiarato incostituzionale e non valida una direttiva governativa che vieta ai cristiani l'uso della parola \"Allah\" e di altre tre parole usate nell\u2019islam. Secondo la Corte, la normativa, che \u00e8 stata introdotta nel 1986, viola la libert\u00e0 religiosa sancita dall\u2019articolo 11 della Costituzione malese. La sentenza \u00e8 l\u2019esito di un contenzioso iniziato 13 anni fa con il ricorso di una cristiana della provincia di Sarawak alla quale erano stati sequestrati dei CD all\u2019aeroporto in quanto contenenti la parola Allah\u201d. Ne \u00e8 seguito un braccio di ferro legale che ha coinvolto anche il settimanale cattolico locale \u201cThe Herald\u201d, il quale nel 2014 ha invece perso una causa contro il Governo per il diritto di usare il termine \u201cAllah\u201d nella sua edizione in lingua malese. L\u2019argomento della comunit\u00e0 cristiana \u00e8 che la parola \u201cAllah\u201d riferita a Dio viene usato da secoli dai cristiani in Malesia, soprattutto negli Stati di Sabah and Sarawak. Alcune frange radicali musulmane, sostenute dal Malays National Organization (Umno), al potere fino al 2018, e dal partito islamico della Malesia Malaysian Islamic Party (PAS), rivendicano invece l\u2019uso esclusivo della parola per i soli musulmani, con il pretesto di non creare confusione e tensioni. Per i cristiani si tratta di una rivendicazione strumentale finalizzata a islamizzare una societ\u00e0 pluralista. In Malesia, Paese multietnico e multireligioso, musulmani rappresentano il 60% dei suoi 37,2 milioni di abitanti. I cristiani sono invece circa il 9% della popolazione e sono concentrati negli Stati di Sabah e Sarawak. (LZ)\n12 marzo - ITALIA A Siracusa esposizione straordinaria del simulacro di Santa Lucia per pregare per la fine della pandemia\nDomani, ad un anno dall\u2019atto di affidamento a Santa Lucia in tempo di pandemia, il simulacro della patrona di Siracusa, custodito nella cattedrale, sar\u00e0 esposto, in via straordinaria per l\u2019intera giornata. Lo ha deciso la Deputazione della Cappella di Santa Lucia che ha disposto alle 7.30 l\u2019inizio delle celebrazioni. Le cinque chiavi necessarie per aprire la nicchia in cui si trova il simulacro della santa saranno consegnate al maestro di cappella Benedetto Ghiurmino da infermieri, medici e persone che hanno vissuto l\u2019esperienza del Covid-19. Seguir\u00e0, alle 8, la messa presieduta dal parroco della cattedrale Salvatore Marino. Alle 17 ci sar\u00e0 uno spazio dedicato ai bambini con il racconto della storia della vergine e martire, durante il quale saranno mostrate le scarpette rosse e le reliquie della patrona di Siracusa. Alle 18.30 l\u2019arcivescovo, monsignor Francesco Lomanto, presieder\u00e0 la celebrazione eucaristica alla quale prenderanno parte personale sanitario e associazioni di volontariato della Pastorale della Salute. La liturgia sar\u00e0 trasmessa sui canali social dell\u2019arcidiocesi - la\n[pagina Facebook](https://www.facebook.com/arcidiocesidisiracusa) e il canale [You Tube](https://www.youtube.com/channel/UCiH2NIuV6SYl-8Ylt_anbdw) - e sulla pagina Facebook della [Deputazione della Cappella di Santa Lucia](https://www.facebook.com/DeputazioneCappellaSantaLuciaSiracusa). Al termine della messa avr\u00e0 luogo la chiusura della nicchia. Nell\u2019arco della giornata si svolger\u00e0 una raccolta alimentare curata da operatori della Caritas diocesana per aiutare le tante persone che a causa della pandemia stanno sperimentando condizioni di gravi disagi economici. \u201cLa preghiera insieme alla carit\u00e0 sull\u2019esempio di Lucia - ha detto il presidente della Deputazione della Cappella di Santa Lucia, Giuseppe Piccione - sar\u00e0 un momento per ricordare insieme le troppe vittime della pandemia e per ringraziare chi ha aiutato e sta aiutando gli altri nel periodo di emergenza sanitaria. La preghiera e la solidariet\u00e0 sono l\u2019antidoto autentico al Covid-19\u201d. La Deputazione della Cappella di Santa Lucia ha disposto una serie di linee guida ed un piano di evacuazione nel rispetto delle normative Covid-19. Durante lo svolgimento delle funzioni religiose non sar\u00e0 consentita la visita al Simulacro. Nella cattedrale \u00e8 ammessa la presenza di 100 persone. Attraverso un percorso delimitato, potranno stazionare all\u2019interno della Cappella al massimo due persone, in piedi, il tempo necessario per una preghiera. (TC)\n12 marzo - POLONIA: Famiglia, formazione dei sacerdoti e abusi al centro della 388.ma plenaria dei vescovi\nLa situazione delle famiglie in Polonia, gli abusi sui minori nella Chiesa, la formazione dei sacerdoti e la preparazione alla Pasqua. Sono stati questi i temi che hanno caratterizzato la 388.ma plenaria della Conferenza episcopale polacca, svoltasi l\u201911 marzo a Varsavia. All\u2019inizio dei lavori i presuli hanno rivolto un messaggio a Papa Francesco in vista dell\u2019ottavo anniversario della sua elezione al soglio di Pietro, il 13 marzo, per ringraziarlo dei \u201cmolti e preziosi frutti\u201d di questi otto anni di pontificato che, affermano, \u201cridanno speranza alla Chiesa e al mondo\u201d. Particolare gratitudine \u00e8 stata espressa per il messaggio di fratellanza scaturito dal recente viaggio in Iraq, per l\u2019indizione dell\u2019anno di san Giuseppe e dell\u2019anno della famiglia nel quinto anniversario pubblicazione dell\u2019esortazione post-sinodale \u201cAmoris laetitia\u201d. Proprio la pastorale familiare \u2013 riporta il comunicato conclusivo - \u00e8 stato uno dei principali punti all\u2019ordine del giorno dei lavori. I vescovi hanno incoraggiato pastori, consacrati e fedeli a promuovere ancora pi\u00f9 attivamente \u201cla gioia dell\u2019amore che si vive nelle famiglie\u201d. Centrale in questo senso \u2013 \u00e8 stato evidenziato - la preparazione al sacramento del matrimonio, il rafforzamento del rapporto delle famiglie con il Signore, la promozione e il sostegno alle coppie e famiglie e l'accompagnamento di quelle in difficolt\u00e0, come indicato dall'\"Amoris latitia\". Dai presuli anche un ringraziamento a quanti si occupano della tutela della vita umana dal concepimento alla morte naturale e l'incoraggiamento a sostenere madri e padri che accettano il dono di una nuova vita, in un momento segnato da forti contrasti nella societ\u00e0 polacca, in particolare sulla questione dell\u2019aborto. Tutte le manifestazioni di gentilezza umana sono importanti, cos\u00ec come l'assistenza pastorale, medica, psicologica ed economica, hanno sottolineato. Riguardo alla situazione attuale della Chiesa in Polonia l\u2019assemblea ha ribadito l\u2019importanza della conversione personale di ogni credente, tante volte richiamata da Papa Francesco, esprimendo apprezzamento per l\u2019impegno del clero e dei laici nel rinnovamento della Chiesa polacca, ma ricordando anche che solo le iniziative intraprese in unione con i pastori porteranno buoni frutti alla comunit\u00e0 ecclesiale. Durante i lavori i vescovi hanno inoltre approvato la versione definitiva del documento \u201cRatio institutionis sacerdotalis pro Polonia\u201d sulla formazione al sacerdozio, per la cui implementazione sar\u00e0 necessaria l\u2019approvazione della Santa Sede, e hanno preso conoscenza del rapporto annuale sulla tutela dei minori e l\u2019assistenza alle vittime di abusi sessuali nella Chiesa in Polonia, presentato dal responsabile monsignor Wojciech Polak. Ricordando il significato della Quaresima quale momento speciale di conversione personale per prepararsi alla celebrazione della Pasqua del Signore, i vescovi polacchi hanno infine incoraggiato i i fedeli a continuare a partecipare alle celebrazioni domenicali, cos\u00ec come al sacramento della penitenza, nel rispetto della norme sanitarie contro il Covid-19. (LZ)\n12 marzo - FILIPPINE L' amministratore apostolico di Manila critica \"l'uso non necessario della forza\" del Governo contro gli attivisti\nMonsignor Broderick Pabillo, amministratore apostolico di Manila, ha criticato \"l'uso non necessario della forza\" e \u201cl\u2019ossessione per l\u2019azione militare\u201d del governo, per raggiungere i sui scopi e risolvere i problemi del Paese, dopo le sanguinose operazioni di polizia che hanno ucciso nove attivisti politici in quattro province vicino a Manila domenica scorsa. I raid - si legge sul sito web dell'Episcopato - hanno avuto luogo due giorni dopo l\u2019invito del presidente Rodrigo Duterte alle forze di sicurezza di \"uccidere\" i ribelli comunisti armati, senza riguardo per i diritti umani. Il governo, \u201cossessionato dall\u2019uso della forza militare\u201d \u2013 ha affermato monsignor Pabillo \u2013 \u201ctrascura la ragione della sua esistenza: proteggere la dignit\u00e0 e i diritti dei suoi cittadini\u201d. Parlando a nome della Church Labor Conference, di cui \u00e8 co-presidente, il presule ha spiegato che \"prendere di mira e uccidere gli attivisti non fa che esacerbare le ingiustizie commesse contro i poveri\", e piuttosto il governo \"dovrebbe iniziare ad affrontare le cause profonde\u201d delle proteste, \u201ccome la povert\u00e0, la corruzione e l'ingiustizia\". Come ha sottolineato monsignor Gerardo Alminaza, vescovo di San Carlos, le persone uccise e arrestate non sono ribelli, ma attivisti che lottano per la terra, per un giusto salario e per i diritti umani. I leader della Chiesa hanno fatto appello alla Corte Suprema affinch\u00e9 si pronunci al pi\u00f9 presto sull\u2019incostituzionalit\u00e0 della legge antiterrorismo, firmata dal presidente Duterte lo scorso luglio. La controversa legge ha, infatti, garantito alle forze di sicurezza ampi poteri per contrastare individui e organizzazioni sospettate di terrorismo, ma anche dissidenti pacifici. (AP)\n12 marzo - GIORDANIA Chiese e moschee chiuse il venerd\u00ec e la domenica fino al 31 marzo per contrastare la diffusione del Covid-19\nLa nuova ondata di contagi di Covid-19 costringe le autorit\u00e0 governative della Giordania a disporre la chiusura di chiese e moschee. Al fine di garantire la sicurezza delle persone e per evitare contagi da Covid-19, fino al 31 marzo, il venerd\u00ec e la domenica non sar\u00e0 possibile frequentare i luoghi di culto. Ieri, riferisce abouna.org, il vicario patriarcale latino per la Giordania monsignor William Shomali, ha diffuso nuove disposizioni precisando che le Messe del sabato sera e della domenica saranno trasmesse in diretta sui social media in modo che i fedeli possano partecipare spiritualmente da casa. Le celebrazioni quotidiane, invece, potranno svolgersi con un massimo di 20 persone. Lo stesso numero \u00e8 previsto per i matrimoni, i battesimi e i funerali. Il presule esorta i sacerdoti a sanificare continuamente le chiese, a sottolineare l\u2019importanza dell\u2019uso delle mascherine e a raccomandare il distanziamento sociale. Per la comunione e l\u2019unzione ai malati l\u2019invito ai presbiteri \u00e8 a recarsi nelle case e negli ospedali. Infine, nella sua dichiarazione, monsignor Shomali rivolge una preghiera a Dio per gli ammalti, per quanti hanno perso la vita a causa del coronavirus e per quanti sono in lutto. (TC)\n12 marzo - NUOVA ZELANDA La povert\u00e0, la pandemia e i vaccini al centro dell\u2019incontro fra leader cristiani e primo ministro\nI leader cristiani della Nuova Zelanda hanno incontrato ieri ad Auckland il primo ministro Jacinda Ardern per discutere di alloggi, povert\u00e0, risposta alla pandemia di Covid-19 e vaccinazioni. Erano presenti, riferisce il portale della Conferenza episcopale cattolica neozelandese, l\u2019arcivescovo anglicano Philip Richardson, il pastore battista Charles Hewett, il cardinale John Dew, arcivescovo di Wellington e presidente della Conferenza episcopale cattolica neozelandese, il reverendo Etuini Talakai, vicepresidente della Chiesa metodista, il commissario dell\u2019Esercito della Salvezza Mark Campbell e il reverendo Richard Waugh dei leader della Chiesa nazionale Aotearoa Nuova Zelanda. \u201cHo parlato dell\u2019importanza delle vaccinazioni per il bene comune e ho offerto sostegno - ha detto il cardinale Dew sulla sua pagina Facebook - inclusa la possibilit\u00e0 di utilizzare chiese e strutture ecclesiastiche come centri di vaccinazione. L'impegno con i leader politici \u00e8 stato positivo\u201d. I vescovi cattolici della Nuova Zelanda stanno sostenendo fortemente il programma di vaccinazione. In una dichiarazione del 15 gennaio scorso, il cardinale Dew ha affermato che tutti, compresi i cattolici, hanno la responsabilit\u00e0 morale di proteggere se stessi e gli altri vaccinandosi secondo il programma stabilito dal governo. \u201cRifiutiamo le false informazioni che circolano su Internet e altrove secondo cui i vaccini non dovrebbero essere usati - aveva precisato il porporato a nome della Conferenza episcopale -. I vaccini funzionano e proteggono da un\u2019ampia gamma di malattie. Grazie ai vaccini, malattie un tempo universali come il vaiolo sono state spazzate via, salvando innumerevoli vite\u201d. L\u2019incontro di ieri, tra leader cristiani e primo ministro, rientra fra quelli istituiti dopo l\u2019Hikoi of Hope, la manifestazione guidata dalla Chiesa anglicana nel 1998 che coinvolse migliaia di fedeli. I partecipanti si radunarono davanti alla sede del Parlamento per chiedere interventi su questioni sociali ed economiche. Da allora le riunioni si sono tenute ogni anno; quella dello scorso anno \u00e8 stata annullata a causa del lockdown disposto per l\u2019emergenza Covid-19. (TC)\n12 marzo - \u2013 ITALIA Il progetto \u201cAntonio 20-22\u201d dei francescani di Padova ripensato a causa della pandemia\nIl progetto \u201cAntonio 20-22\u201d, voluto dai frati minori conventuali della Basilica di Sant\u2019Antonio di Padova per ricordare gli 800 anni dall\u2019arrivo in Italia di Antonio, \u00e8 stato revisionato a causa del perdurare della pandemia di Covid-19 e il calendario degli eventi \u00e8 stato aggiornato. Tra le tante iniziative c\u2019\u00e8 il percorso a piedi a staffetta che vuole ricalcare il cammino che sant\u2019Antonio intraprese 800 anni fa, da Capo Milazzo ad Assisi, e poi a Padova, con una serie di eventi lungo il percorso. I 1.675 chilometri a piedi sono stati rinviati da marzo a giugno 2022. Quest\u2019anno, invece, sar\u00e0 proposta l\u2019iniziativa \u201cSulla strada di Antonio\u201d: in 10 tappe, saranno costruiti video che collegheranno la Basilica del Santo di Padova, dove sono custodite le spoglie mortali del frate francescano, con alcuni dei luoghi pi\u00f9 significativi che lungo la Penisola, nel solco tracciato dal Cammino di Sant\u2019Antonio, sono testimonianza vivente del legame particolare con la figura di Antonio. Gli eventi saranno in diretta social sulla pagina Facebook \u201cSant\u2019Antonio \u2013 i frati della Basilica\u201d e sul canale Youtube del progetto e, in alcuni casi, anche in diretta televisiva su alcune emittenti. La prima tappa sar\u00e0 il 27 marzo con una speciale rievocazione storica del naufragio-sbarco del giovane Antonio a Capo Milazzo, per proseguire dopo Pasqua con una tappa a settimana che toccher\u00e0, nell\u2019ordine: Messina l\u20198 aprile, Palmi il15 aprile, Lamezia Terme il 22 aprile, Rotonda il 29 aprile, Cava de\u2019 Tirreni il 6 maggio, Nocera Inferiore il 14 maggio; Rieti il 20 maggio, Terni il 27 maggio. Il decimo e ultimo appuntamento sar\u00e0 ad Assisi il 29 maggio, a 800 anni dal Capitolo delle stuoie, la grande adunanza di tutti i frati voluta da San Francesco e prima occasione in cui Antonio e Francesco si incontrarono. In estate, invece verranno percorsi 315 chilometri a piedi: da Montepaolo (l\u2019eremo sulle colline forlivesi dove Sant\u2019Antonio visse tra il 1221 e il 1222) a Rimini dal 18 al 21 agosto; da Gemona del Friuli (dove sorge la prima chiesa storicamente dedicata al Santo) a Sacile dall\u201911 al 15 ottobre; da Conegliano a Padova dal 9 al 13 novembre. (TC)\n12 marzo - IRLANDA Il santuario di Knock riconosciuto ufficialmente dalla Santa Sede come santuario mariano ed eucaristico internazionale\nGrande gioia per la Chiesa d\u2019Irlanda: la Santa Sede ha dato il via libera al riconoscimento ufficiale del santuario nazionale di Knock come santuario mariano ed eucaristico internazionale. Lo ha annunciato monsignor Michael Neary, arcivescovo di Tuam, arcidiocesi nel cui territorio ricade il sito teatro 151 anni fa di un\u2019apparizione silenziosa della Madonna con san Giuseppe e san Giovanni Evangelista rivolti verso un altare sovrastato da un Agnello e da una Croce. E proprio nella festa di san Giuseppe, il 19 marzo, Papa Francesco elever\u00e0 Knock a santuario internazionale in un\u2019omelia trasmessa in collegamento video durante la messa che sar\u00e0 celebrata alle 19.30 nella cappella del santuario dallo stesso monsignor Neary insieme al rettore del santuario, padre Richard Gibbons. L\u2019arcivescovo di Tuam parla di una \u201cpietra miliare\u201d nella storia di quella che \u00e8 oggi la pi\u00f9 visitata meta di pellegrinaggio in Irlanda, esprimendo profonda gratitudine a Papa Francesco e alla Santa Sede per avere accolto la richiesta presentata dai vescovi. Monsignor Neary osserva come la scelta della solennit\u00e0 di San Giuseppe per l\u2019elevazione \u00e8 particolarmente felice e significativa nell\u2019Anno speciale dedicato al padre putativo di Ges\u00f9, ma anche in relazione alla storia singolare delle apparizioni mariane avvenute il 21 agosto 1879. In quella sera di 151 anni fa, infatti, alle 15 persone che vi assistettero, alla destra della Vergine vestita di bianco apparve anche san Giuseppe. Da allora il sito \u00e8 diventato una meta di pellegrinaggi la cui importanza - ricorda il presule - \u00e8 evidenziata dalla visita che San Giovanni Paolo II volle compiere nel 1979, nel centenario delle apparizioni, lasciandovi una Rosa d\u2019Oro, ma anche dalle successive visite di Santa Teresa di Calcutta, nel 1993, e di Papa Francesco, nel 2018, in occasione del suo viaggio apostolico per l'Incontro mondiale delle famiglie a Dublino, in cui il Pontefice chiese alla Madonna di intercedere per tutte le persone sopravvissute agli abusi e di confermare ogni membro della famiglia cristiana nel risoluto proposito di non permettere mai pi\u00f9 il loro ripetersi. Il culto della Madonna di Knock \u00e8 stato autorizzato nel 1936 dopo il riconoscimento dell\u2019autenticit\u00e0 delle apparizioni da parte di una speciale Commissione ecclesiastica. Il santuario \u00e8 situato nella contea di Mayo, nella parte occidentale dell\u2019Irlanda, ed ogni anno \u00e8 visitato da pi\u00f9 di un milione e mezzo di pellegrini che cercano l\u2019assistenza celeste della Vergine. Nel santuario sono stati documentati numerosi miracoli e guarigioni iniziati nei giorni successivi alle apparizioni. Nel 2019 la Chiesa irlandese ha riconosciuto come miracolosa la guarigione, scientificamente inspiegabile, di una donna affetta da sclerosi multipla, completamente paralizzata, che dopo esser stata benedetta con l'ostensorio durante la benedizione dei malati, ha ripreso a camminare ed \u00e8 guarita. (LZ)\n12 marzo - COLOMBIA Profanazione della Cattedrale di Ibagu\u00e9. Cerimonia di riparazione presieduta dall\u2019arcivescovo Roa Barbosa\nLa Chiesa di Ibagu\u00e9, in un comunicato del 9 marzo, firmato dall\u2019arcivescovo Orlando Roa Barbosa \u2013 si legge sulla pagina web dell\u2019Episcopato \u2013, ha condannato gli atti di vandalismo compiuti da un gruppo di donne femministe, l\u20198 marzo, Giornata Internazionale della Donna, ai danni della Cattedrale dell'Immacolata Concezione di Ibagu\u00e9. Queste donne hanno preso a calci le porte della chiesa e imbrattato le pareti con graffiti e pubblicit\u00e0, mentre i parrocchiani si trovavano al suo interno. \"La Chiesa di Ibagu\u00e9 - si legge nella nota - si rammarica e piange il vandalismo contro la sua cattedrale, un luogo sacro che \u00e8 destinato all'incontro con Dio e che \u00e8 stato testimone dello sviluppo del popolo di Tolima, un patrimonio culturale che deve essere valorizzato, conservato e custodito\". Poich\u00e9 il diritto canonico considera questo tipo di attacchi una profanazione dei luoghi di culto e indica che debbano essere riparati con un atto penitenziale, il presule, oggi, venerd\u00ec 12 marzo, alle ore 11.30, ha invitato i fedeli ad una cerimonia di riparazione da lui presieduta, per pregare il Signore affinch\u00e9 abbia piet\u00e0 e misericordia del suo popolo, conceda la conversione dei cuori superbi e mostri come \u201ccontinuare a difendere la dignit\u00e0 della donna secondo la legge di Cristo, che \u00e8 la legge della libert\u00e0 e dell'amore\u201d. (AP)\n12 marzo - CILE Azione globale per il clima. Caritas: \u201cSiamo chiamati ad agire con urgenza\u201d\n\"Oggi siamo chiamati ad agire con urgenza per far fronte all'emergenza climatica, poich\u00e9 le proiezioni fatte decenni fa sul cambiamento climatico si sono avverate prima del previsto e in modo allarmante\u201d. Lo ha detto Catherine Mela, responsabile del Programma Ambiente, Gestione dei Rischi ed Emergenze (MAGRE) di Caritas Cile, che ieri si \u00e8 unita alla giornata di azione comune per il clima, indetta dalla rete globale interreligiosa \u201cGreen Faith International\u201d, con lo lo slogan \"Umanit\u00e0 Sacra, Terra Sacra\". Anche Caritas Cile, in questa giornata, che ha visto persone di diverse fedi e tradizioni spirituali unirsi virtualmente in preghiera ed osservare alcuni minuti di silenzio per la salvaguardia del Creato, ha lanciato l'allarme sulla crisi che ci sta colpendo, chiedendo la cura della nostra Casa Comune. \u201cNegli ultimi tempi \u2013 ha affermato la Mela - siamo stati testimoni di come le condizioni meteorologiche, a causa del cambiamento climatico, stiano colpendo seriamente la popolazione pi\u00f9 vulnerabile. Per questo oggi da Caritas Cile, insieme all'Alleanza Interreligiosa e Spirituale per il Clima e a Green Faith, invitiamo tutti a porre l'accento sulla cura e la difesa della Casa Comune, facendo profondi cambiamenti nei nostri stili di vita, nei modelli di produzione e nella struttura del potere. Per uno sviluppo umano sostenibile, equo e integrale, \u00e8 tempo di agire\" ha concluso. (AP)\n11 marzo - POLONIA Presentato alla Conferenza episcopale il rapporto annuale sulla tutela dei minori e l\u2019assistenza alle vittime di abusi sessuali\nLo sviluppo e l\u2019attuazione di soluzioni sistematiche a servizio della tutela dei minori, l\u2019aiuto per le vittime, il monitoraggio del sistema di assistenza a livello nazionale, la comunicazione interna ed esterna, l\u2019assistenza individuale alle vittime: sono le aree delle attivit\u00e0 intraprese nel 2020 dall\u2019Ufficio del delegato della Conferenza episcopale polacca per la tutela dei minori monsignor Wojciech Polak. Una delle principali sfide dello scorso anno \u00e8 stata l\u2019organizzazione e l\u2019avvio della Fondazione San Giuseppe (FSJ), finanziata con i fondi donati dalle singole diocesi in proporzione al numero di vescovi e sacerdoti ad esse appartenenti. I dati sono contenuti nel rapporto annuale \u201cTutela dei minori e assistenza alle vittime di abusi sessuali nella Chiesa in Polonia\u201d presentato alla Conferenza episcopale. In particolare, nel primo anno di attivit\u00e0, la Fondazione San Giuseppe ha finanziato terapie individuali per 13 persone di 9 diocesi, sostenuto le attivit\u00e0 del Centro di Protezione del Bambino (COD), programmi di prevenzione nelle scuole cattoliche e progetti in 11 diocesi. Inoltre 10 persone provenienti da 5 diocesi hanno beneficiato dei finanziamenti della Fondazione per studi specialistici post-laurea per offrire assistenza pi\u00f9 qualificata alle vittime. Le diocesi di Pozna\u0144 e Gniezno hanno, poi, istituito congiuntamente il Punto Regionale di Consultazione per le vittime nella Chiesa, con sede a Pozna\u0144, mentre sono stati avviati due gruppi di sostegno per le vittime di violenza sessuale a Varsavia e a Cracovia. Sono stati creati, inoltre, due siti web: zgloskrzywde.pl, che offre una guida per le vittime o per coloro che sono a conoscenza di fatti da segnalare, e Wspolnotazezranymi.pl, per il supporto ad attivit\u00e0 pastorali. \u00c8 stato, inoltre, ampliato il sistema delle \u201cstrutture di base\u201d, responsabili nelle diocesi e negli ordini religiosi maschili per la prevenzione degli abusi. Sono stati nominati delegati operativi per la tutela dei minori (che ricevono persone che segnalano abusi e intraprendono azioni appropriate), responsabili della prevenzione degli abusi sessuali, sacerdoti per il sostegno spirituale delle vittime, dei parenti e delle comunit\u00e0, ufficiali di sorveglianza per sacerdoti sospettati, accusati, condannati o assolti. Nel 2019-2020 le segnalazioni di abusi sessuali da parte del clero sono state ricevute dal 64% dei delegati, che hanno avuto contatti con oltre 270 persone lese. (TC)\n11 marzo - NIGERIA Arcivescovo Kaigama: dare da mangiare gli affamati \u00e8 imperativo etico\nPraticare la prima delle sette opere di misericordia corporali, ovvero \u201cDare da mangiare agli affamati\u201d, \u00e8 \u201cun imperativo etico e una potente forma di preghiera\u201d: lo ha detto l\u2019Arcivescovo di Abuja, in Nigeria, Monsignor Ignatius Kaigama, celebrando nei giorni scorsi la Santa Messa nella parrocchia diocesana di \u201cSan Matteo\u201d.\n[Nella sua omelia](https://www.aciafrica.org/news/3013/feeding-the-hungry-an-ethical-imperative-powerful-form-of-prayer-nigerian-archbishop), il presule ha evidenziato che l\u2019insicurezza, la disoccupazione e la pandemia da Covid-19 hanno aggravato la carenza di cibo nel Paese africano dove oltre 80 milioni di persone patiscono le conseguenze della malnutrizione. Facendo riferimento all'Enciclica \"Caritas in veritatis\u201d, scritta dal Papa, ora emerito, Benedetto XVI, e pubblicata nel 2009, l'arcivescovo nigeriano ha ribadito: \"Il diritto al cibo, come il diritto all'acqua, ha un posto importante nella ricerca di altri diritti\". \u201cI poveri vanno amati con i fatti, non con le parole\u201d, ha aggiunto Monsignor Kaigama. Quindi, la forte preoccupazione espressa dal presule per il fatto che la Nigeria \u201csi sia guadagnata il soprannome di capitale mondiale della povert\u00e0\u201d, anche a causa di \u201cuna combinazione di fattori, come i conflitti e la disoccupazione, che stanno peggiorando i livelli nazionali di indigenza\u201d. \u201cLa nostra terra \u00e8 fertile ed ha enormi risorse naturali \u2013 ha evidenziato ancora l\u2019Arcivescovo di Abuja \u2013 Ma la povert\u00e0 estrema e l\u2019insicurezza alimentare di cui soffrono i nigeriani sono dovute alla mancanza di volont\u00e0 politica e di lungimiranza economica a tutti i livelli\u201d. Monsignor Kaigama ha poi ricordato \u201ci molti sfollati interni; i mendicanti lungo le strade; i giovani disoccupati e a disagio; i pensionati abbandonati nella miseria\u201d, nonch\u00e9 \u201cgli attacchi perpetrati da uomini armati contro gli agricoltori, ai quali negli ultimi tempi sono state sottratte fattorie e case\u201d. Per questo, il presule ha deplorato \u201cla mancanza di sforzi sinceri\u201d per affrontare e superare le difficolt\u00e0 del Paese ed ha aggiunto che la situazione attuale \u201crichiede, da parte del popolo di Dio, un maggior sostegno ai bisognosi\u201d. In quest\u2019ottica, l\u2019Arcidiocesi di Abuja ha lanciato una campagna di Quaresima distribuendo agli indigenti pacchi contenenti generi di prima necessit\u00e0 e avviando alcune collette il cui ricavato servir\u00e0 ad aiutare i pi\u00f9 poveri. Infine, dal presule sono giunti due moniti: il primo, ad \u201cevitare la cultura dello spreco di cibo che viene perpetrata buttando via o facendo marcire i prodotti agricoli a causa dell\u2019assenza di adeguate strutture di stoccaggio\u201d. Il secondo invito, invece, \u00e8 stato rivolto ai responsabili della sicurezza nazionale affinch\u00e9 \u201caffrontino in modo creativo questa questione, cos\u00ec da creare un ambiente favorevole alla popolazione e permettere lo sviluppo dell\u2019economia rurale\u201d. (IP)\n11 marzo - FILIPPINE L\u2019impegno della Chiesa per diffondere nel Paese la devozione a San Giuseppe\nIn questo Anno di San Giuseppe, indetto da Papa Francesco l\u2019 8 dicembre scorso, in occasione del 150.mo anniversario della proclamazione del Santo a patrono della Chiesa universale, la Chiesa filippina ha deciso di creare a livello nazionale un\u2019organizzazione costituita solo da uomini per diffondere la devozione al Santo, Custode della Sacra Famiglia, nel Paese, e proporlo come modello a tutti i padri di famiglia. Lo ha annunciato ieri, mercoled\u00ec 10 marzo - riporta il sito web dell\u2019Episcopato -, l\u2019amministratore apostolico di Manila, monsignor Broderick Pabillo, a capo della Commissione episcopale per i Laici, durante una conferenza stampa online. L\u2019intenzione, ha spiegato il presule, \u00e8 quella di formare dei gruppi, con l\u2019aiuto degli Oblati di San Giuseppe, congregazione religiosa impegnata nella diffusione della devozione al Santo, in tutte le parrocchie, ed organizzarli a livello nazionale. \"Parte dell'eredit\u00e0 che noi vescovi vorremmo lasciare alla gente in questo anno di San Giuseppe \u00e8 la formazione di un'organizzazione nazionale o di un gruppo dedicato alla devozione a San Giuseppe\u201d ha detto monsignor Pabillo, con la speranza che la conoscenza della vita del Santo porti gli uomini filippini ad emularne le virt\u00f9 nelle loro famiglie. La Conferenza episcopale del Paese ha incaricato la Commissione per i laici di preparare un programma di attivit\u00e0 per questo Anno Giubilare. Tra le iniziative principali previste, la consacrazione della nazione a San Giuseppe il 1\u00b0 maggio, festa di San Giuseppe Lavoratore, nella citt\u00e0 di Mandaue, nella provincia di Cebu; una novena di Sante Messe, dall\u201911 al 19 marzo, solennit\u00e0 di San Giuseppe, nel Santuario di San Jose, a Greenhills, Mandaluyong City; e per finire, il 1\u00b0 dicembre la consacrazione delle famiglie al Santo come evento conclusivo dell\u2019anno liturgico. (AP)\n11 marzo - GIAPPONE I vescovi ringraziano quanti hanno sostenuto la ricostruzione dopo il triplice disastro del 2011, ma avvertono che c\u2019\u00e8 ancora tanto da fare\nA dieci anni dal triplice disastro che ha colpito la costa del Pacifico della regione di Tohoku, nel Giappone orientale, i vescovi del Paese tracciano un bilancio di quanto \u00e8 stato fatto per la ricostruzione e colgono l\u2019occasione per esprimere il loro cordoglio a tutte le persone colpite dalla pandemia e assicurare la loro preghiera affinch\u00e9 le nazioni lavorino insieme per porre fine all\u2019emergenza sanitaria. L\u201911 marzo del 2011 un terremoto, uno tsunami e l\u2019esplosione di una centrale nucleare provocarono circa 20mila morti e ad oggi, riferisce la Conferenza episcopale giapponese in un comunicato, sono oltre 40mila, secondo le statistiche del governo, le persone sfollate. \u201cDi fronte a una distruzione inimmaginabile, molte persone da tutto il mondo, non solo dal Giappone, hanno offerto aiuti\u201d scrivono i vescovi. Per la regione di Tohoku sono nati legami di solidariet\u00e0 in tutto il mondo, la Chiesa cattolica giapponese ha istituito un centro di assistenza alla ricostruzione a Sendai e ha avviato attivit\u00e0 di supporto coinvolgendo le 16 diocesi della nazione. Nel loro comunicato i presuli esprimono gratitudine a quanti, in tutto il mondo, hanno sostenuto, spiritualmente e finanziariamente le attivit\u00e0 di ricostruzione promosse dalla Chiesa e ringraziano in particolare i volontari che si sono prestati in diverse iniziative. \u201cLa Chiesa cattolica ha lavorato e continuer\u00e0 a lavorare con le comunit\u00e0 colpite per creare speranza di vita - aggiungono i vescovi - (\u2026) e continuer\u00e0, attraverso le sue parrocchie, a contribuire all\u2019ulteriore ricostruzione delle comunit\u00e0 locali\u201d. La Conferenza episcopale ricorda poi quanto detto Papa Francesco durante la sua visita in Giappone nel novembre 2019, all\u2019incontro con le vittime del triplice disastro: \u201cNessuno si \u2018ricostruisce\u2019 da solo; nessuno pu\u00f2 ricominciare da solo. \u00c8 essenziale trovare una mano amica, una mano fraterna, in grado di aiutare a risollevare non solo la citt\u00e0, ma anche lo sguardo e la speranza\u201d. \u201cIspirata da queste parole, la Chiesa cattolica in Giappone continuer\u00e0 a camminare con la gente di Tohoku\u201d concludono i vescovi, che assicurano ancora il loro sostegno e chiedono preghiere per quanti stanno vivendo le conseguenze del disastro. (TC)\n11 marzo - GERMANIA On line la XVI Conferenza annuale sull\u2019illegalit\u00e0. La Chiesa portavoce dei migranti privi di documenti\n\"Visibilit\u00e0, rappresentanza e partecipazione per le persone in soggiorno illegale\": era questo il tema scelto per la XVI Conferenza annuale sui fenomeni dell\u2019illegalit\u00e0 e svoltasi on line in osservanza delle vigenti norme anti-Covid.\n[Ne d\u00e0 notizia il sito della Conferenza episcopale tedesca](https://www.dbk.de/presse/aktuelles/meldung/xvi-jahrestagung-illegalitaet-als-online-tagung-durchgefuehrt), confermando che vi hanno partecipato pi\u00f9 di 130 esperti della Chiesa e delle ong, dell'amministrazione, della politica e della scienza. La conferenza \u00e8 stata organizzata anche quest'anno dal Catholic Forum Living in Illegality in collaborazione con l'Accademia Cattolica di Berlino e il Council for Migration, un'associazione indipendente di studiosi della migrazione. Il vicepresidente della Commissione per le Migrazioni dell\u2019Episcopato della Germania, monsignor Ansgar Puff, che \u00e8 anche vescovo ausiliare di Colonia, ha descritto le preoccupazioni principali nella sua dichiarazione di apertura: \"La conferenza annuale \u00e8 un luogo per rendere visibili le persone che vivono tra noi ma vogliono o devono rimanere invisibili. \u00c8 un luogo per condividere le preoccupazioni e le difficolt\u00e0 di coloro che sono stati colpiti. Insieme possiamo sviluppare strategie per aiutare le persone che vivono in una residenza illegale a ottenere i loro diritti. Questo richiede empatia, creativit\u00e0 e coraggio politico\". Riferendosi al motto della conferenza, il presule ha sottolineato: \"Insieme a molti attori della societ\u00e0 civile, la Chiesa \u00e8 avvocato e portavoce delle persone senza documenti n\u00e9 permesso di soggiorno. I diritti umani si applicano anche a loro. Ecco perch\u00e9 sosteniamo insieme il rafforzamento delle opportunit\u00e0 di partecipazione di base delle persone in situazione di illegalit\u00e0\u201d. Nel corso della Conferenza, i partecipanti hanno anche confrontato i diversi approcci dei Paesi europei per regolarizzare lo status di irregolare, soprattutto Austria e Spagna; sono state affrontate questioni come l\u2019accesso ai servizi sociali e sanitari analizzando i diversi modelli di servizi sociali locali per i migranti senza documenti e il tema dell\u2019accesso alle cure sanitarie. Inoltre, \u00e8 stata sollevata la questione della visibilit\u00e0 e della rappresentanza delle persone in soggiorno illegale e la problematica della percezione delle persone senza status nei media e nel pubblico. La conferenza si \u00e8 poi conclusa con una tavola rotonda su come garantire accesso senza paura ai servizi sanitari indipendentemente dallo status di residenza, anche e soprattutto in tempi di pandemia, perch\u00e9 l'assistenza sanitaria \u00e8 un diritto umano che deve essere garantito a tutte le persone che vivono in Germania, perci\u00f2 anche le persone in soggiorno illegale dovrebbero avere accesso ai test e alle vaccinazioni Covid 19: una questione etica ma anche un interesse della societ\u00e0 nel suo insieme. (RB)\n11 marzo - BRASILE Quaresima. Pastorale giovanile propone \u201cCammino di pace\u201d per riscoprire un tempo di conversione\nLa stagione della Quaresima \u00e8 il tempo per prepararsi alla celebrazione della Pasqua del Signore, durante il quale la Chiesa propone ai fedeli un cammino che passa attraverso l\u2019ascolto pi\u00f9 frequente della Parola di Dio, la devozione e la preghiera. Per collaborare a questa preparazione,\n[scrive la Conferenza episcopale del Brasile sul proprio sito](https://www.cnbb.org.br/serie-quaresma-tempo-de-conversao-o-retiro-da-juventude/), la Pastorale Giovanile ha proposto \"Cammino di Pace\": un ritiro quaresimale con video, meditazioni, testi di preghiera e audio per \"camminare con Cristo, che \u00e8 la nostra pace\", secondo l'ispirazione biblica della Campagna della Fraternit\u00e0 Ecumenica 2021. Ogni domenica, quindi, il sito web di Youth Connected offre riflessioni sul Vangelo della domenica in questione, cos\u00ec come materiali sulla Quaresima. La Pastorale giovanile incoraggia i propri membri, ma anche le comunit\u00e0, i gruppi, i movimenti e anche i familiari e gli amici a vivere il ritiro. \"Anche se si tratta di un'esperienza personale, questo itinerario pu\u00f2 e deve essere condiviso affinch\u00e9 molti giovani possano percorrere il cammino della pace con disposizione e coraggio\", scrivono i responsabili della Pastorale. La prima domenica, la riflessione \u00e8 stata sul tema \"Vincere il male\", offerta da padre Ant\u00f4nio Ramos do Prado, consigliere della Commissione Pastorale episcopale per la giovent\u00f9 della Conferenza nazionale dei vescovi brasiliani. \"Ges\u00f9 \u00e8 condotto dallo Spirito nel deserto, dove vince le tentazioni di Satana. Proprio come il popolo di Dio \u00e8 passato attraverso il deserto per raggiungere la terra promessa, Ges\u00f9 passa attraverso il deserto per rafforzarsi per la missione che inizia in Galilea con l'annuncio del Regno di Dio\", ha detto. Nella domenica dedicata alla Trasfigurazione, invece, la riflessione ha chiesto ai giovani come e se rispondono alla chiamata del Padre: \"Questo \u00e8 il mio Figlio prediletto, Ascoltatelo\u201d. \"Possiamo chiederci: \u00e8 questa la voce che la nostra giovent\u00f9 segue? Eppure sappiamo che ci sono molte voci che gridano dal cuore dei nostri giovani! Voci che seminano venti e vuoti esistenziali, che dividono e non riempiono i cuori n\u00e9 danno senso alla vita. L'Amato dal Padre ci rivela che siamo amati e qual \u00e8 il destino di un cammino di fedelt\u00e0 e missione, cio\u00e8 partecipare alla sua gloria\", insegna padre Alcindo Martins Milena, consigliere diocesano per la Giovent\u00f9 della diocesi di Duque de Caxias. Per questa terza settimana, invece, sar\u00e0 il vescovo ausiliare di Manaus e referente per la Giovent\u00f9 della Regione Nord 1, monsignor Edmilson Tadeu Canavarros, a intervenire stimolando la riflessione: \"Tutta l'azione di Ges\u00f9 nel suo ministero \u00e8 motivata da uno zelo instancabile per le cose del Padre, specialmente per l'essere umano che ha avuto la sua dignit\u00e0 rubata da un sistema ingiusto e sfruttatore. \u2018Zelo per la casa\u2019 significa molto pi\u00f9 di una preoccupazione cultuale; esprime il suo amore per l'essere umano, dimora privilegiata di Dio. Ges\u00f9 era cos\u00ec consumato da questo zelo che fu condannato per questo\u201d. (RB)\n11 marzo - ITALIA Il 19 marzo la XVIII edizione della Via Crucis degli scout a Roma, presso la Basilica di Santa Croce in Gerusalemme\nTorna venerd\u00ec 19 marzo prossimo la Via Crucis degli scout, giunta ormai alla 18.ma edizione, un appuntamento che tradizionalmente si svolge nella cornice della Basilica di Santa Croce i Gerusalemme a Roma. \u201cSignore salvaci!\u201d questo il versetto del Vangelo di Matteo che d\u00e0 il titolo all\u2019edizione di quest\u2019anno, ancora in piena pandemia. \u201cAl grido di Pietro, che camminando sulle acque nel mare in tempesta ebbe paura e temendo di aver mal riposto la sua fiducia in Ges\u00f9 cominciava a sommergersi, Ges\u00f9 rispose, lo afferr\u00f2 e lo port\u00f2 in salvo. Poi, dopo aver placato le acque, Ges\u00f9 gli rimprover\u00f2 la debolezza della sua fede. Ora tocca a noi, incerti del domani, affidarci al Signore in quest\u2019ora drammatica\u201d, spiegano gli organizzatori. La Via Crucis \u00e8 come sempre organizzata dalla Compagnia di San Giorgio in collaborazione con la Parrocchia di Santa Croce in Gerusalemme, il Gruppo Scout Fse Roma 68, rappresentanti delle Associazioni Scout Agesci, Fse, Masci e i gruppi scout che saranno presenti. Nel pieno rispetto della normativa sanitaria in vigore, l\u2019evento si svolger\u00e0 interamente all\u2019interno della Basilica e sar\u00e0 trasmesso in streaming tramite un canale YouTube appositamente dedicato a partire dalle ore 20 del 19 marzo per concludersi entro le ore 21 e consentire cos\u00ec il rientro nelle proprie abitazioni prima del coprifuoco in vigore. \u201cAffidiamoci insieme al Signore rendendo viva nel nostro stile questa antica tradizione del popolo romano, rinnovata e assunta come propria dallo scautismo cattolico. Se puoi non mancare! Altrimenti seguici su YouTube\u201d, \u00e8 l\u2019appello degli organizzatori. (RB)\n11 marzo - IRLANDA Plenaria vescovi: no al Ddl sul suicidio assistito e appello per accesso globale a vaccino anti-Covid\nLa ferma opposizione al disegno di legge sul suicidio assistito e il forte appello affinch\u00e9 tutti abbiano un accesso paritario al vaccino anti-Covid: sono stati questi i punti principali dell\u2019Assemblea Plenaria di primavera, tenuta dalla Conferenza episcopale irlandese (Icbc) in modalit\u00e0 virtuale, nei giorni scorsi. Al termine dei lavori, presieduti dall'arcivescovo di Armagh, Eamon Martin, i presuli hanno rilasciato due note:\n[la prima](https://www.catholicbishops.ie/2021/03/11/dying-with-dignity-bill-represents-a-failure-of-compassion-irish-bishops-conference/) relativa al progetto normativo \u201cMorire con dignit\u00e0\u201d sul suicidio assistito, attualmente all\u2019esame del Parlamento, e [la seconda](https://www.catholicbishops.ie/2021/03/10/statement-of-the-spring-2021-general-meeting-of-the-irish-catholic-bishops-conference/) incentrata sull\u2019emergenza sanitaria globale scatenata dal coronavirus. Il primo comunicato riguarda, dunque, il disegno di legge che prevede \u201cl'assistenza per il raggiungimento di un fine-vita dignitoso e pacifico\u201d per gli adulti malati terminali che sono giudicati \u201ccompetenti a presentarne richiesta\u201d tramite una dichiarazione, la quale dovr\u00e0 essere contro validata da due medici, dopo opportune verifiche. Una proposta normativa che i vescovi definiscono \u201cun fallimento della compassione\u201d perch\u00e9 parte da un principio sbagliato, proponendo la morte come \u201cun modo per conferire dignit\u00e0\u201d ai malati terminali. In realt\u00e0 \u201c\u00e8 esattamente il contrario \u2013 scrivono i vescovi \u2013 La dignit\u00e0 umana appartiene ad ogni persona in virt\u00f9 della sua natura umana e la malattia terminale non la elimina\u201d. \u201cNoi crediamo che ogni vita abbia un valore intrinseco, che dovrebbe essere sostenuto dalla societ\u00e0 - ribadisce la Chiesa cattolica irlandese - Questo progetto di legge, invece, se approvato, sarebbe un triste riflesso della mancanza di volont\u00e0 della societ\u00e0 di accompagnare le persone con una malattia terminale\u201d. Non solo: il Ddl presenta il suicidio assistito come \u201cun\u2019espressione dell\u2019autonomia personale\u201d, ma ci\u00f2 crea un grave rischio, sottolineano i presuli, perch\u00e9 se si accetta, in linea di principio, che una persona possa partecipare attivamente alla fine della vita di un\u2019altra, allora \u201cnon c'\u00e8 pi\u00f9 alcuna base logica per rifiutare questa stessa opzione a qualsiasi persona che senta che l\u2019esistenza non \u00e8 pi\u00f9 degna di essere vissuta\u201d. \u00c8 prevedibile \u2013 mette in guardia l\u2019Icbc - come \u00e8 gi\u00e0 accaduto in altri Paesi, che il suicidio assistito venga esteso anche a persone non malate terminali, ovvero anziani, disabili e persino minori. Un\u2019ulteriore riflessione i presuli la fanno sui medici e gli infermieri, la cui vocazione, ricordano, \u201c\u00e8 servire la vita\u201d. Se il Ddl verr\u00e0 approvato, invece, dovranno essere pronti \u201ca porre fine all\u2019esistenza\u201d delle persone e \u201cquesto rappresenterebbe una trasformazione radicale del significato dell'assistenza sanitaria\u201d. Anche se la proposta normativa prevede l\u2019obiezione di coscienza, infatti, i vescovi sottolineano che essa richiede ai medici e agli operatori sanitari obiettori di \u201cindirizzare i pazienti a colleghi che eseguano le loro volont\u00e0\u201d. Ci\u00f2 significa, quindi, che \u201ci professionisti della sanit\u00e0 sono tenuti ad impegnarsi in qualcosa che ritengono contrario alla morale e alle migliori pratiche mediche. E questo \u00e8 inaccettabile\u201d, scrivono i vescovi. Inoltre, nel contesto della pandemia da Covid-19 che, ad un anno dal suo propagarsi, in Irlanda ha provocato 225mila casi in totale e quasi 5mila decessi, i vescovi ricordano \u201cgli enormi sforzi fatti in ogni settore della societ\u00e0 per proteggere la vita e la salute delle persone pi\u00f9 vulnerabili\u201d. Per questo, il Ddl in questione \u201c\u00e8 in chiara contraddizione con questo impegno\u201d ed \u00e8 \u201cin contrasto con il bene comune, che spetta alla Stato promuovere\u201d. In quest\u2019ottica, i vescovi chiedono al Parlamento di \u201crespingere totalmente\u201d la proposta normativa. E proprio sul tema dell\u2019emergenza sanitaria si sofferma, principalmente, la seconda nota diffusa dai vescovi irlandesi che sottolineano \u201cl\u2019urgente bisogno di equit\u00e0 tra tutti i Paesi, indipendentemente dallo status economico, per quanto riguarda la fornitura e la distribuzione tempestiva dei vaccini Covid-19\u201d. Nello specifico, l\u2019esortazione dell\u2019Icbc al governo nazionale e all\u2019Ue \u00e8 a \u201cgarantire che le popolazioni vulnerabili e gli operatori sanitari di prima linea nei Paesi in via di sviluppo siano vaccinati il pi\u00f9 presto possibile\u201d. Non solo: l\u2019auspicio \u00e8 che ci\u00f2 avvenga \u201cprima che le nazioni pi\u00f9 ricche abbiano vaccinato le loro intere popolazioni o siano rimasti con vaccini in eccesso a causa di un surplus di ordini\u201d. Ci\u00f2 serve anche per evitare \u201cun catastrofico fallimento morale\u201d che manterrebbe la pandemia in vita pi\u00f9 a lungo. Ribadendo che \u201cil principio che l'accesso all'assistenza sanitaria \u00e8 un diritto umano fondamentale\u201d, i presuli sottolineano che \u201cla Chiesa, pur rispettando i diritti di propriet\u00e0 intellettuale, ritiene che le medicine essenziali, compresi i vaccini, dovrebbero essere rese disponibili sulla base del bisogno, piuttosto che della capacit\u00e0 di pagare\u201d. Pertanto, \u201cin questa crisi globale di salute pubblica\u201d, i vescovi irlandesi chiedono che \u201csi possa rinunciare ai diritti di propriet\u00e0 intellettuale per i vaccini anti-Covid, in modo che i Paesi possano produrli rapidamente e a costi inferiori\u201d. Una pandemia globale, infatti, \u201cdovrebbe suscitare una soluzione globale giusta ed equa per il bene di tutti\u201d, sottolinea la nota che infine il 17 marzo, giorno di San Patrizio, esorta tutti i fedeli a pregare per i malati, i pi\u00f9 vulnerabili e i lavoratori in prima linea. Ma la Plenaria dei vescovi ha affrontato anche altri temi, tra cui la decisione di \u201cintraprendere un percorso sinodale per la Chiesa cattolica in Irlanda che porti alla convocazione di un'Assemblea sinodale nazionale entro i prossimi cinque anni\u201d. Sono tante, infatti, le sfide che l\u2019epoca contemporanea presenta, notano i presuli: la secolarizzazione della societ\u00e0 \u201cche ha portato con s\u00e9 un grande declino nella pratica della fede e nel numero di vocazioni al sacerdozio e alla vita religiosa\u201d; gli scioccanti casi di abuso commessi da alcuni membri del clero che richiedono \u201cguarigione interiore e speranza\u201d per tanti fedeli; la promozione di una \u201ccultura dell\u2019accoglienza\u201d nei confronti dei migranti, affinch\u00e9 si possa \u201ccontinuare a costruire la pace, la fiducia e la riconciliazione\u201d; il sostengo alla famiglia come \u201cChiesa domestica\u201d, riscoperta soprattutto in tempo di pandemia; la necessit\u00e0 di \u201cconnettersi con i giovani\u201d, \u201cformandoli e rendendoli capaci di essere missionari gli uni verso gli altri e invitandoli a diffondere la Buona Novella non solo in Irlanda ma in tutto il mondo\u201d. L\u2019ultima sfida, ma non certo la meno importante, \u00e8 quella di \u201conorare il contributo delle donne nella vita della Chiesa in Irlanda\u201d: \u201cRiconosciamo la necessit\u00e0 \u2013 scrivono i vescovi - di ascoltare le loro profonde preoccupazioni, di riconoscere formalmente i loro ruoli e di articolare nuovi modelli di corresponsabilit\u00e0 e di leadership che coinvolgano tutti i laici, sia donne che uomini. Abbiamo bisogno di ascoltare anche le loro voci\u201d. La fase inziale del Sinodo prevede due anni di preparazione, anche in coincidenza con il Sinodo generale ordinario indetto da Papa Francesco per il 2022 e dedicato al tema della sinodalit\u00e0. Seguir\u00e0 una seconda fase di pianificazione vera e propria dell\u2019Assemblea nazionale; per questo, il prossimo giugno, nel corso della Plenaria estiva, i vescovi intendono istituire un apposito gruppo di lavoro, composto da \u201cdonne e uomini laici, inclusi giovani, religiosi, sacerdoti e vescovi\u201d, con il compito di \u201cprogrammare e supervisionare i primi passi lungo il cammino sinodale\u201d. Nel corso dell\u2019attuale Plenaria \u00e8 intervenuto, in video-collegamento, anche il Cardinale Luis Antonio Tagle, Prefetto della Congregazione per l'Evangelizzazione dei Popoli, che si \u00e8 soffermato sull\u2019importanza della solidariet\u00e0, in tempo di pandemia. In particolare, il porporato ha auspicato \u201cuna pandemia della gentilezza per sostenere i fratelli e le sorelle in tutto il mondo\u201d, perch\u00e9 \u201cla protezione dei pi\u00f9 vulnerabili, nonch\u00e9 la cura della nostra casa comune devono essere la preoccupazione primaria di tutti\u201d. Al contempo, i vescovi irlandesi hanno ricordato la necessit\u00e0 di aiuto e sostegno per Paesi come il Sud Sudan, la Siria e la Somalia, che vivono in situazioni di conflitto da molti anni. Per questo, in Quaresima, i fedeli irlandesi sono stati invitati a sostenere l\u2019operato di Tr\u00f3caire, l'agenzia cattolica nazionale di sviluppo oltremare, affinch\u00e9 possa alleviare le sofferenze di queste popolazioni. L\u2019Icbc ha poi pregato per la pace in Myanmar, dove il 1.mo febbraio si \u00e8 verificato un colpo di Stato militare, sollecitando \u201ccon forza un ritorno al dialogo come unica via possibile\u201d da percorrere. Altrettante preghiere i presuli le hanno rivolte all\u2019Iraq, appena visitato da Papa Francesco nel corso del suo 33.mo viaggio apostolico internazionale. La presenza del Pontefice in questo martoriato Paese, hanno ribadito i vescovi, aiuter\u00e0 a \u201cportare la pace e la riconciliazione nella regione\u201d. Infine, la nota episcopale informa che \u00e8 stata presa in considerazione la revisione del Lezionario approvato pi\u00f9 di cinquant\u2019anni fa. \u201cIn linea con la fedelt\u00e0 ai testi nelle loro lingue originali, i vescovi riconoscono la necessit\u00e0 di una nuova edizione\u201d, conclude il comunicato, \u201cseguendo anche l\u2019esempio di altre Conferenze episcopali di lingua inglese stanno prendendo la medesima decisione\u201d. (IP)\n11 marzo - ITALIA Grazie a una convenzione fra Caritas e INPS, aiuti alle persone pi\u00f9 fragili per usufruire delle misure di sostegno statali\nCaritas Ambrosiana e INPS hanno definito una convenzione per favorire l\u2019accesso anche delle persone pi\u00f9 fragili alle misure di sostegno previste dallo Stato. Per senza fissa dimora, stranieri, impoveriti a causa del Covid sar\u00e0 ora pi\u00f9 facile richiedere reddito di cittadinanza o di emergenza, bonus beb\u00e8, assegno familiare e in generale vedersi riconosciuti gli aiuti ai quali si ha diritto. In tempi di crisi sociale. Caritas Ambrosiana e la Direzione di coordinamento metropolitano INPS di Milano hanno avviato una collaborazione nell\u2019ambito dell\u2019accordo quadro tra l\u2019Istituto di previdenza e la Caritas Italiana \u201cINPS per tutti\u201d. Una convenzione a titolo gratuito \u00e8 stata sottoscritta oggi dal direttore di Caritas Ambrosiana, Luciano Gualzetti, e dal direttore della Direzione di coordinamento metropolitano INPS di Milano, Michele Salomone. L\u2019accordo prevede che i 130 centri di ascolto del capoluogo lombardo, con i loro oltre mille volontari, diventino le porte di accesso ad un sistema di contributi ancora pi\u00f9 integrato tra pubblico e privato. Chi si rivolger\u00e0 a questi sportelli, in genere presso le parrocchie, sar\u00e0 indirizzato ai servizi assistenziali e di promozione umana offerti dalla Caritas Ambrosiana e verr\u00e0 aiutato a ottenere le misure statali di sostegno al reddito. Inoltre i 1.300 volontari dei centri di ascolto saranno formati sulle misure di sostegno erogate dall\u2019INPS e avranno a disposizione un canale di comunicazione privilegiato con i funzionari. Un tavolo tecnico costituito da rappresentanti di Caritas Ambrosiana e Direzione di coordinamento metropolitano di Milano monitorer\u00e0 l\u2019andamento della convezione per tutta la sua durata che \u00e8 prevista di un anno. \u201cFacciamo un significativo passo in avanti per garantire alle persone in difficolt\u00e0 l\u2019accesso a quelle misure sociali previste dalle norme ma delle quali proprio chi si trova in uno stato di bisogno a volte non usufruisce semplicemente perch\u00e9 le ignora - ha dichiarato Gualzetti -. Con questo accordo il progetto diventa ora operativo a Milano in un momento molto difficile per la citt\u00e0. Ci auguriamo che i risultati siano soddisfacenti e che possa essere esteso anche sul resto del territorio della nostra diocesi nei tanti centri medi e piccoli in cui la Caritas \u00e8 presente\u201d. (TC)\n11 marzo - REPUBBLICA CECA #coronavirus Dopo un anno di pandemia la Caritas sempre accanto ai pi\u00f9 vulnerabili\nA un anno dall\u2019inizio della pandemia di Coronavirus, come\n[scrivono i vescovi sul sito della Conferenza episcopale della Repubblica Ceca](https://www.cirkev.cz/cs/aktuality/210309charita-stoji-po-boku-nemocnicim-vydava-respiratory-chudym-a-pomaha-zoufalym), gli ospedali cechi si trovano ancora in sofferenza, per questo la Caritas nazionale continua a stare accanto a chi sta male e anche a chi si occupa degli ammalati, ad esempio distribuendo respiratori all\u2019interno delle strutture e occupandosi direttamente dei pi\u00f9 poveri. Gli operatori della Caritas, infatti, stanno al fianco delle squadre ospedaliere, lavorando nella cosiddetta seconda linea e aiutando le persone bisognose in molte altre aree: per i poveri, ad esempio, ha a disposizione alcuni respiratori e, attraverso 40 centri di consulenza professionale e sette linee telefoniche dedicate alla crisi, cerca di alleviare le paure e le ansie di chi \u00e8 colpito dall\u2019emergenza Covid. Ma la Caritas si fa carico spesso anche dell\u2019assistenza domiciliare: \u201cTrattiamo pazienti dopo il Covid, persone con disabilit\u00e0 in quarantena, bendiamo, iniettiamo insulina \u2013 \u00e8 la testimonianza di Pavl\u00edna \u0160imkov\u00e1, capo del Centro di assistenza infermieristica e assistenziale di beneficenza a Mlad\u00e1 Boleslav - il tipo di clienti dell'assistenza domiciliare di beneficenza \u00e8 cambiato molto. Attualmente vengono da noi pazienti in condizioni pessime: spesso sono quasi immobili, non alzano nemmeno una tazza di t\u00e8, hanno problematiche della pelle che devono essere trattate... Prendersi cura di loro \u00e8 sempre pi\u00f9 impegnativo perch\u00e9 dobbiamo visitarli a volte fino a cinque volte al giorno\u201d. Particolarmente utili, dunque, si sono rivelati i cento ossigenatori che la Caritas della Repubblica Ceca ha acquistato lo scorso anno grazie al sostegno di alcuni donatori. Questi dispositivi servono a concentrare l'ossigeno dall'aria e lo portano al paziente rendendo molto pi\u00f9 facile il recupero da una malattia polmonare come questa. \u201cNon siamo solo fisicamente stanchi, ma soprattutto mentalmente. Le persone sono pi\u00f9 tranquille oggi rispetto all'anno scorso, quando erano molto spaventate, ma qualcosa sta ancora cambiando, niente funziona come dovrebbe. Spesso riceviamo informazioni contrastanti dalle autorit\u00e0, \u00e8 molto difficile monitorare i cambiamenti e nessuno sa quando finir\u00e0\u201d. \"Il numero di Covid positivi \u00e8 aumentato tra i pazienti dall'inizio dell'anno. Siamo stati raggiunti da molti altri che hanno dovuto rimanere a casa a causa della limitata capacit\u00e0 dei letti d'ospedale. Ma avevano bisogno di cure professionali, cos\u00ec siamo corsi in loro aiuto\u201d, ha detto Dita Kujovsk\u00e1, capo infermiera dell'Home Health Care di Trutnov, distretto completamente chiuso da un decreto governativo da febbraio. Dalle cure domiciliari alla fornitura di materiale protettivo a chi ne ha bisogno, fino al sostegno psicologico: gli operatori e gli infermieri della Caritas sono impegnati nella Reubblica Ceca su tutti i fronti. A loro va l\u2019incoraggiamento di Ludmila Ku\u010derov\u00e1, coordinatrice delle attivit\u00e0 sanitarie dell\u2019organizzazione: \"Vi abbraccio tutti da lontano, vi tengo le mani, ho paura per voi e con voi. Ma sono giustamente orgogliosa di voi! Vi prendete cura delle persone con Covid in modo disinteressato, in silenzio, con naturalezza e dolcezza, giorno dopo giorno. Siete davvero i migliori fratelli e le migliori sorelle che si possa avere. Grazie, grazie!\u201d. (RB)\n11 marzo - ARGENTINA 187.ma riunione della Commissione permanente della CEA. I vescovi al lavoro sull'agenda della prossima Assemblea Plenaria\nSi \u00e8 svolta, in modalit\u00e0 semi-presenziale, marted\u00ec 9 marzo, alla presenza del nunzio apostolico, monsignor Miroslaw Adamczyk, la 187.ma riunione della Commissione permanente dell\u2019Episcopato, presieduta dal presidente della Conferenza episcopale argentina (CEA), monsignor Oscar V. Ojea, vescovo di San Isidro. Tra i partecipanti, i presidenti delle Commissioni episcopali e i delegati delle diverse regioni pastorali. L\u2019incontro \u00e8 iniziato con la presentazione di quanto sta accadendo nel Paese, dal punto di vista sociale e pastorale, da parte dei delegati regionali, ed \u00e8 poi passato ad analizzare l\u2019Assemblea Ecclesiale Continentale, organizzata dal Consiglio Episcopale Latino Americano (Celam), che si terr\u00e0 il prossimo novembre. I vescovi hanno, quindi, lavorato all'agenda della prossima 119.ma Assemblea Plenaria della CEA, che si svolger\u00e0 ad aprile, e presentato i rapporti delle Commissioni episcopali per il sostegno alla missione evangelizzatrice della Chiesa, per la Catechesi, per l'Educazione Cattolica e per i Ministeri (CEMIN). Tra le altre cose, hanno anche approvato la formazione della nuova Commissione Nazionale di Giustizia e Pace, i cui nuovi membri saranno annunciati dalla Commissione episcopale per la Pastorale Sociale. Per concludere, tutti i partecipanti alla riunione della Commissione permanente hanno scritto una lettera a Papa Francesco, con la quale hanno espresso gratitudine per l\u2019indizione dell\u2019Anno di San Giuseppe e grande gioia per il suo recente viaggio apostolico in Iraq. Hanno, infine, colto l\u2019occasione per esprimere il loro affetto filiale al Papa, in occasione dell\u2019ottavo anniversario della sua elezione a successore di Pietro. (AP)\n11 marzo - GERMANIA Decimo anniversario Fukushima. Monsignor Lohmann: monito per abbandono del nucleare\nSono passati dieci anni dall\u2019incidente avvenuto nella centrale nucleare di Fukushima, in Giappone, l\u201911 marzo 2011 appunto, e per commemorare l\u2019anniversario, il vescovo responsabile per le Questioni ambientali e climatiche nella Conferenza episcopale tedesca e presidente del gruppo di lavoro per le questioni ecologiche della Commissione per le questioni sociali e sociali, nonch\u00e9 ausiliare della citt\u00e0 di M\u00fcnster, monsignor Rolf Lohmann,\n[ha affidato al sito dell\u2019Episcopato il suo messaggio.](https://www.dbk.de/presse/aktuelles/meldung/weihbischof-rolf-lohmann-zum-zehnten-jahrestag-der-reaktorkatastrophe-von-fukushima) \"Il disastro del reattore di Fukushima ha causato grandi sofferenze umane e gravi danni ambientali ed \u00e8 profondamente radicato nella nostra memoria \u2013 ha detto - il decimo anniversario \u00e8 un'occasione per ricordare le molte vittime e le persone colpite; tuttavia ci incoraggia anche a riflettere sulle questioni sollevate dal disastro, che riguardano il modo in cui noi umani trattiamo la natura e che siamo lontani dall'aver risolto in modo soddisfacente\u201d. \u201cL'energia nucleare \u00e8 un caso etico, perch\u00e9 quasi nessun'altra tecnologia illustra cos\u00ec bene l'ambivalenza del progresso \u2013 ha proseguito - nel maggio 2011 la Commissione etica per la sicurezza dell'approvvigionamento energetico istituita dal governo tedesco \u00e8 giunta alla conclusione che l'abbandono del nucleare in Germania \u00e8 necessario e possibile \u2018perch\u00e9 esistono alternative a minor rischio\u2019. Oggi \u00e8 preoccupante che in alcuni Paesi si costruiscano nuove centrali nucleari e si allunghino i tempi di funzionamento per produrre energia presumibilmente neutrale per il clima, anche se gli incidenti non possono mai essere completamente esclusi e il problema dello stoccaggio finale non \u00e8 stato risolto\u201d. Eppure negli ultimi anni Germania molto \u00e8 stato fatto per la transizione energetica, come riconosce lo stesso presule: \u201cSono stati fatti notevoli progressi con l'espansione delle energie rinnovabili, ma c'\u00e8 ancora molta strada da fare prima di raggiungere la neutralit\u00e0 climatica \u2013 ha dichiarato - dobbiamo continuare a fare sforzi per ridurre le nostre emissioni di gas serra; dobbiamo anche usare l'energia in modo pi\u00f9 efficiente ed essere fantasiosi, per esempio sfruttando seriamente il potenziale delle tecnologie dell'idrogeno verde in particolare\u201d. E poi ci sono diversi modi per sanare i possibili conflitti nell'uso della terra, aggiunge monsignor Lohmann: \u201cLa protezione e la riforestazione, la coltivazione intelligente e sostenibile dei suoli e la rinaturalizzazione delle vecchie brughiere sono esempi di come sia la biodiversit\u00e0 che i pozzi naturali di carbonio possono essere rafforzati nei nostri climi domestici. L'energia rimane una questione chiave nei prossimi anni. Dobbiamo procedere con saggezza e continuare a lavorare insieme con la partecipazione di tutti gli attori della societ\u00e0 a livello nazionale, europeo e globale\u201d. Negli anni successivi alla catastrofe del reattore di Fukushima, i vescovi tedeschi si sono espressi sulla questione energetica spiegando che \u00e8 anche una questione di giustizia, in cui gli oneri devono essere distribuiti equamente senza trascurare gli obiettivi fondamentali: \u201cDa un punto di vista cristiano, una componente molto importante della transizione energetica \u00e8 consumare moderatamente e praticare stili di vita che si accontentano di un minor consumo di energia e di risorse. La Chiesa pu\u00f2 fungere da modello per questo obiettivo chiaro: vivere in modo sostenibile per preservare la buona creazione di Dio. Fukushima rimane un monito. Non aspettiamo nuovi disastri per prendere le misure necessarie per il bene della nostra Casa comune\", ha concluso. (RB)\n11 marzo - ITALIA Messa al Santuario di Santa Maria del Fonte stamattina per le 28.923 vittime di Covid della Lombardia\n\u201cSi aggira sulla nostra terra una specie di inespressa persuasione che la battaglia sia persa\u201d: lo ha detto stamani monsignor Mario Delpini, arcivescovo di Milano, durante la Messa celebrata nel Santuario di Santa Maria del Fonte, a Caravaggio (BG), insieme a tutti i vescovi della Conferenza episcopale lombarda, per le vittime della pandemia di Covid-19. In Lombardia, sono 28.923 le persone morte dall\u2019inizio della pandemia, tra cui circa 90 sacerdoti diocesani. Monsignor Delpini ha descritto lo stato d\u2019animo che si percepisce tra la gente ed ha aggiunto che serpeggia \u201cuna specie di grigiore, una inclinazione alla rassegnazione, una inquietudine pervasiva che forse non si dichiara, ma che rende guardinghi, sospettosi, inclini a fare di meno piuttosto che di pi\u00f9, a stare soli piuttosto che in compagnia, a sospendere ogni cosa piuttosto che prendere iniziative\u201d. Nella sua omelia, il presule, descrivendo i vari \u201cdemoni\u201d che minacciano l\u2019umanit\u00e0 ha spiegato: \u201cC\u2019\u00e8 il demone muto, che impone il silenzio, a cui tanti uomini e donne, anche discepoli del Signore Ges\u00f9, hanno aperto la porta. E perci\u00f2 non hanno pi\u00f9 parole. Non hanno pi\u00f9 parole cristiane. (\u2026)\u201d. L\u2019arcivescovo di Milano ha affermato che tuttavia \u201cil regno di Dio \u00e8 giunto a noi e Ges\u00f9 ha scacciato il demone muto. Perci\u00f2 ora coloro che il virus ha assalito e ucciso hanno cominciato a parlare e cantano la vittoria di Ges\u00f9 sul demone muto e proclamano che la morte \u00e8 stata vinta\u201d. Poi il presule ha evidenziato che ancora, c\u2019\u00e8 \u201cil demone ribelle, che insinua la disperazione: \u2018Vedete quanti morti? Muoiono insieme il santo e il peccatore. A che cosa serve servire il Signore? Voltategli le spalle e siate disperati!\u2019\u201d, ma che \u201cil regno di Dio \u00e8 giunto a noi e Ges\u00f9 ha scacciato il demone ribelle (\u2026) ha sofferto con coloro che soffrono, ha pianto con coloro che piangono, \u00e8 morto con coloro che sono morti\u201d. E c\u2019\u00e8 pure \u201cuna nuova forma di compassione abitata da una fortezza mite e paziente, una pratica instancabile della dedizione abitata dalla carit\u00e0\u201d. Infine, monsignor Delpini ha rilevato che il terzo demone \u00e8 quello \u201cdella divisione e della solitudine\u201d che \u201csemina la desolazione nel constatare che coloro che amiamo sono irraggiungibili\u201d e che tante lacrime hanno accompagnato morti solitarie. \u201cMa il regno di Dio ha consolato i morti che non abbiamo potuto consolare, ha abbracciato i nostri cari che non abbiamo potuto abbracciare - ha concluso l\u2019arcivescovo di Milano - ci ha introdotto in quella comunione che il demone non pu\u00f2 spezzare, ci ha radunati nella preghiera che non teme le distanze\u201d. (TC)\n11 marzo - STATI UNITI Approvato piano di aiuti anti-Covid. Vescovi: occorrono maggiori tutele per la vita nascente\nCon 220 s\u00ec dei democratici e 211 no dei repubblicani, il Congresso degli Stati Uniti ha approvato definitivamente l\u2019American Rescue Plan Act, il piano di aiuti all\u2019economia varato dall\u2019amministrazione Biden per contrastare gli effetti negativi della pandemia da Covid-19. Nel complesso, sono 1.900 i miliardi di dollari stanziati, dei quali circa 800 sono pensati per sostenere le famiglie, con assegni una tantum; altri fondi saranno destinati ai sussidi per la disoccupazione e al settore lavorativo statale, mentre si prevede il rafforzamento, per un anno, dei crediti di imposta per i figli minorenni, cos\u00ec da ridurre le fasce di povert\u00e0. Non mancano, naturalmente, le misure di contrasto del coronavirus: sono 123, infatti, i miliardi che andranno investiti in tamponi, produzione e distribuzione dei vaccini e assistenza sanitaria. Ulteriori fondi saranno impegnati nel settore dell\u2019istruzione, affinch\u00e9 le scuole possano riaprire in sicurezza, nelle piccole aziende e nei trasporti. Dal suo canto, la Conferenza episcopale degli Stati Uniti si dice soddisfatta solo in parte del Piano approvato che fornisce, s\u00ec, aiuto ai pi\u00f9 bisognosi, ma non contiene alcuna tutela per i nascituri. \u201cSiamo fortemente convinti che aiutare le persone pi\u00f9 vulnerabili ed esposte al rischio a causa della pandemia \u2013\n[affermano i vescovi in una nota](https://www.usccb.org/news/2021/statement-usccb-president-and-bishop-chairmen-response-passage-american-rescue-plan-act) - significhi anche proteggere i bambini non ancora nati e il loro diritto alla vita\u201d. \u201cSiamo grati che questa legge affronti molte questioni cruciali\u2013 si legge ancora \u2013 perch\u00e9 si tratta di disposizioni che salveranno le persone da situazioni estremamente disperate, tutelando la loro vita\u201d. Tuttavia, l\u2019Usccb ribadisce: \u201c\u00c8 inconcepibile che il Congresso abbia approvato questa legge senza le clausole necessarie a garantire che i miliardi di dollari dei contribuenti siano usati per l'assistenza sanitaria a sostegno della vita e non per l'aborto\u201d. I vescovi fanno quindi notare che, a differenza di altri progetti di legge sugli aiuti anti-Covid, i sostenitori dell\u2019American Rescue Plan Act non hanno incluso \u201cla tradizionale politica di consenso bipartisan per impedire che i dollari dei contribuenti servano a finanziare gli aborti, sia a livello nazionale che internazionale\u201d. La politica di consenso bipartisan \u201cera necessaria \u2013 ricordano i presuli \u2013 perch\u00e9 questa legge include molti riferimenti generali all'assistenza sanitaria che, senza l'espressa esclusione dell'aborto, sono stati costantemente interpretati dai Tribunali federali non solo per consentire, ma anche per obbligare alla pratica dell\u2019interruzione volontaria di gravidanza, senza limiti significativi\u201d. Di conseguenza, l\u2019Usccb conclude: \"Le molte disposizioni importanti e salvavita dell'American Rescue Plan Act sono minate perch\u00e9 cos\u00ec si facilita e si finanzia la distruzione della vita, il che \u00e8 antitetico allo scopo della legge stessa, cio\u00e8 proteggere gli americani pi\u00f9 vulnerabili in un momento di crisi\". La nota dei presuli \u00e8 firmata dall'Arcivescovo Jos\u00e9 H. Gomez, presidente dell\u2019Usccb, e dai presidenti di sei Commissioni episcopali: l'arcivescovo Joseph F. Naumann, presidente del Comitato per le attivit\u00e0 pro-vita; l'arcivescovo Paul S. Coakley, presidente del Comitato per la giustizia interna e lo sviluppo umano; il vescovo David J. Malloy, presidente del Comitato per la giustizia internazionale e la pace; il vescovo Michael C. Barber, presidente del Comitato per l'educazione cattolica; il vescovo Shelton J. Fabre, presidente del Comitato ad hoc contro il razzismo; e il vescovo Mario E. Dorsonville, presidente del Comitato per le migrazioni. (IP)\n11 marzo - COLOMBIA Intervento di monsignor \u00c1lvarez Botero al Forum sulla difesa della vita organizzato dalla Camera dei Rappresentanti\nIeri, mercoled\u00ec 10 febbraio, monsignor Elkin Fernando \u00c1lvarez Botero, vescovo di Santa Rosa de Osos e segretario generale della Conferenza episcopale colombiana (CEC), \u00e8 intervenuto al Forum \"La difesa della vita dal punto di vista legislativo\", convocato dalla Presidenza della Camera dei Rappresentanti, per ricordare quanto esposto nel Catechismo della Chiesa cattolica, e cio\u00e8 che la vita umana deve essere ritenuta sacra, perch\u00e9 frutto dell'azione creatrice di Dio. Tra gli argomenti trattati dai partecipanti, esperti nazionali e internazionali appartenenti a diversi settori della societ\u00e0: tra le altre cose, tutto ci\u00f2 che concerne la lotta per la difesa della vita, le cure palliative e l\u2019eutanasia. \"Dio solo \u00e8 il Signore della vita, dal suo inizio alla sua fine\u201d ha affermato nel suo intervento monsignor \u00c1lvarez Botero. \u201cNessuno, in nessun caso, pu\u00f2 arrogarsi il diritto di uccidere direttamente un essere umano innocente\u201d. Il presule ha fatto appello, dunque, alla societ\u00e0 civile e alle autorit\u00e0 legislative affinch\u00e9 i diritti di ogni persona siano riconosciuti e rispettati. Diritti - ha aggiunto \u2013 che \u201cnon sono una concessione della societ\u00e0 o dello Stato, ma appartengono alla natura umana e sono inerenti alla persona\u201d. Per questo motivo ha ringraziato tutti coloro che lavorano con convinzione per difendere la vita, cos\u00ec come le diverse confessioni religiose e altre organizzazioni che si uniscono per salvaguardare la vita delle persone dal concepimento alla morte naturale.Il suo intervento si \u00e8 concluso con la recita del Salmo 138, che celebra il Dio Creatore, pronto a guidare e sostenere la vita di ogni persona in ogni momento. (AP)\n11 marzo - MONDO 11 marzo, ore 11.00, al via azione interreligiosa e globale per il clima\n\u201cChiedere una leadership climatica, guidata dalla compassione, dall\u2019amore e dalla giustizia\u201d: con questo obiettivo, la rete globale interreligiosa \u201cGreen Faith International\u201d ha indetto per oggi, 11 marzo, alle ore 11.00, un\u2019azione comune per il clima. In tal modo, nei luoghi di culto e nelle case di tutto il mondo, persone di diverse fedi e tradizioni spirituali si uniranno virtualmente in preghiera ed osserveranno alcuni minuti di silenzio per la salvaguardia del Creato. \u201cI nostri cuori sono colmi di preoccupazione nel vedere milioni di comunit\u00e0, tra le pi\u00f9 vulnerabili del mondo, colpite dall\u2019aumento delle temperature e del livello del mare, dagli incendi boschivi, dalla siccit\u00e0 e da violente tempeste \u2013\n[si legge nel comunicato di indizione dell\u2019evento](https://greenfaith.org/spsepr/) \u2013 Il nostro imperativo morale non potrebbe, quindi, essere pi\u00f9 chiaro di cos\u00ec: le persone di fede devono far sentire la loro voce e mobilitarsi\u201d. La data e l\u2019ora prescelta per l\u2019iniziativa non \u00e8 casuale: gli organizzatori, infatti, vogliono simboleggiare che \u201csiamo giunti all\u2019undicesima ora, l\u2019ultima prima della fine\u201d e che quindi \u201cnon c\u2019\u00e8 pi\u00f9 tempo per rimandare o trovare scuse per non agire. Sono necessarie misure forti, rapide e complete per limitare in modo efficace gli effetti del riscaldamento globale\u201d. Ad essere chiamata in causa, in particolare, \u00e8 la Cop26, la \u201cConferenza delle parti\u201d delle Nazioni Unite dedicata ai cambiamenti climatici, in programma a Glasgow, nel Regno Unito, dall'1 al 12 novembre prossimi. L\u2019auspicio, spiega \u201cGreen Faith\u201d, \u00e8 che da tale congresso possano emergere decisioni concrete \u201cper garantire il 100 per cento di energia rinnovabile per tutti; prevedere la fine dei combustibili fossili, dell'agricoltura industriale e della deforestazione, e per creare milioni di lavori ecologici con salari decenti\u201d. Oltre alla preghiera, si pu\u00f2 aderire all\u2019iniziativa odierna firmando la dichiarazione \u201cUmanit\u00e0 sacra, Terra Sacra\u201d, diffusa dagli organizzatori, e che mira alla promozione di un\u2019ecologia integrale, inseparabile dal rispetto della dignit\u00e0 umana e del bene comune. Oppure ci si pu\u00f2 scattare un selfie all\u2019aperto, sempre alle ore 11.00, che contenga un messaggio con cui si esortano per le autorit\u00e0 di tutto il mondo a intraprendere azioni decisive per salvare il clima, la Terra e i suoi abitanti. La foto andr\u00e0 poi condivisa sui sociali network con gli hashtag #Faiths4Climate e #SacredPeopleSacredEarth. Numerosi i partecipanti all\u2019iniziativa che hanno in programma momenti specifici: in Belgio, ad esempio, alcune parrocchie cattoliche hanno invitato ai fedeli a digiunare, ridurre il consumo dell\u2019acqua e sospendere l\u2019uso dell\u2019automobile per limitare l\u2019inquinamento. In Svizzera, invece, la Chiesa protestante di Ginevra suoner\u00e0 le campane dei suoi luoghi di culto per richiamare l\u2019attenzione dei credenti, mentre a Bouxwiller, in Alsazia, i luterani sono esortati a cucinare un pasto con soli ingredienti di stagione e a km zero, cos\u00ec da calcolare il proprio impatto ecologico sull\u2019intero ecosistema. Iniziative simili si sono svolte in Australia, che con il suo fuso orario sta per giungere alla conclusione della giornata che ha visto un sit-in davanti al Parlamento per chiedere al governo di impegnarsi a raggiungere l\u2019obiettivo \u201cemissioni zero\u201d entro il 2030. In Minnesota, negli Stati Uniti, invece, oltre 200 membri del clero e persone di fede si mobiliteranno presso il fiume Mississippi, per invitare il presidente Biden a rifiutare i progetti di combustibili fossili. Anche in Africa sono in programma diversi eventi: ad esempio, a Nairobi, in Kenya, un gruppo di giovani appartenenti a diverse religioni pianter\u00e0 mille alberi e chieder\u00e0 pubblicamente al Ministero nazionale dell'Energia di porre fine all'esplorazione di combustibili fossili. Infine, a Santiago del Cile, le chiese cattoliche e protestanti, insieme a templi baha'i e buddisti, suoneranno le loro campane chiedendo al loro governo di porre fine alla repressione delle proteste climatiche e ambientali. (IP)\n11 marzo - FILIPPINE Elevata a Santuario diocesano la parrocchia dedicata a San Giovanni Paolo II nella provincia di Bataan\n\u00c8 stata elevata allo status di \u201cSantuario diocesano\u201d la parrocchia nella provincia di Bataan, nel nord delle Filippine, dedicata a San Giovanni Paolo II, si legge sul sito web dell'Episcopato. La cerimonia, luned\u00ec scorso, presieduta dall'arcivescovo Charles John Brown, nunzio apostolico nel Paese, \u00e8 avvenuta nell\u2019anno in cui la diocesi di Balanga celebra il 40.mo anniversario della visita del santo polacco, il 21 febbraio 1981, nella provincia di Bataan. Nella sua omelia, monsignor Ruperto Santos, vescovo di Balanga, rivolgendosi ai parrocchiani, li ha invitati ad essere orgogliosi del Santuario, dedicato al \u201cGrande Papa, San Giovanni Paolo II\u201d, e ha sottolineato l\u2019impresa di essere riusciti, nonostante le difficolt\u00e0 e le sfide generate dalla diffusione della pandemia di coronavirus nel Paese, a portare a termine la costruzione di questa parrocchia, ora elevata a Santuario diocesano. Monsignor Santos ha parlato di \"un'offerta, un dono e una grazia\", tenendo presente quali siano le tre responsabilit\u00e0 di questo luogo sacro, di servire cio\u00e8 da \"rifugio, conforto e protezione\". \"Siamo chiamati attraverso questo Santuario \u2013 ha affermato - non solo ad avere un luogo dove cercare Dio, ma anche ad essere un popolo che cerca Dio e ad essere una casa dove i pellegrini sperimentano la speranza, come quella che San Giovanni Paolo II ha mostrato ai filippini e ai rifugiati 40 anni fa\u201d. Il vescovo di Balanga si \u00e8 augurato, dunque, che questo luogo, visibile da chiunque transiti per Bataan, possa essere \u201cuna luce che porti la gente a sentirsi benvenuta a Bataan e guidata da Dio quando si lascia Bataan\". Il Santuario, costruito nel villaggio di Culis, sar\u00e0 la prima parrocchia che i viaggiatori potranno visitare \u2013 ha spiegato padre Anthony Sibug, vicario parrocchiale -, una volta entrati a Bataan attraverso la strada provinciale. Oggi, ci sono almeno 249 santuari diocesani nel Paese, sei dei quali si trovano nella diocesi di Balanga. (AP)\n10 marzo - SVIZZERA Prosegue il dialogo tra i vescovi e le associazioni femminili cattoliche sul ruolo della donna nella Chiesa\nProsegue in Svizzera il dialogo tra la Conferenza episcopale (Ces) e la Lega delle donne cattoliche (Lsfc) per ridiscutere il ruolo delle donne nella Chiesa elvetica. La questione era stata posta l\u2019anno scorso in vista del cammino di rinnovamento ecclesiale deciso dalla Ces nel 2019 ed \u00e8 stato uno dei punti discussi durante la 331.ma assemblea plenaria dei vescovi del settembre scorso, durante la quale una delegazione dei vescovi, accompagnati dalle delegate del Consiglio delle donne in seno alla Conferenza episcopale ha avuto un primo importante incontro interlocutorio con una delegazione della Lsfc. L\u2019incontro, in cui le tre delegazioni hanno convenuto sul fatto che il rinnovamento della Chiesa nella Confederazione non pu\u00f2 avvenire senza il coinvolgimento attivo delle donne, si era concluso con la decisione di costituire un gruppo di lavoro congiunto per un esame pi\u00f9 approfondito delle istanze delle associazioni femminili cattoliche. Tra le principali questioni all\u2019esame del gruppo di lavoro in questi mesi - riporta un\n[comunicato della Ces](https://www.ivescovi.ch/les-attentes-se-concretisent/) - la partecipazione delle donne nei processi decisionali in seno alla Chiesa elvetica, che la Lsfc ritiene troppo marginale. Secondo l\u2019organizzazione femminile cattolica, infatti, coinvolgere le donne solo occasionalmente come consulenti non basta. Su questo punto le delegate Lega e della Cef hanno concordato di consultare le presidenze della Conferenza degli ordinari della Svizzera Romanda (Cor) e della Svizzera tedesca (Dok) e della stessa Ces per sondare la possibilit\u00e0 di aumentare la rappresentanza femminile al loro interno. In questa prospettiva anche il ruolo e la composizione del Consiglio delle donne della Ces, che attualmente ha solo una funzione consultiva, dovranno essere rivisti. Un'altra importante questione all\u2019esame del gruppo di lavoro \u00e8 poi la partecipazione delle donne alla missione sacramentale della Chiesa sulla quale la Ces si riserva un ulteriore approfondimento, alla luce degli orientamenti della Chiesa universale. Tra le richieste emerse dagli incontri anche la creazione di spazi indipendenti di mediazione nelle diocesi per risolvere conflitti tra superiori gerarchici e subalterni. Dopo una serie di incontri con altri organismi ecclesiali il gruppo di lavoro presenter\u00e0 le sue proposte alla prossima plenaria estiva dei vescovi. (LZ)\n10 marzo - SVIZZERA L\u2019impegno della Caritas Svizzera per i siriani: in 10 anni stanziati 76 milioni di franchi. La Svizzera faccia di pi\u00f9 per i profughi\nDallo scoppio della guerra in Siria nel 2011, la Caritas Svizzera ha realizzato programmi di aiuto alla popolazione per un valore complessivo di 76 milioni di franchi svizzeri (pari a circa 68,644 mila euro) assistendo dal 2012 un totale di 670mila siriani. Lo rende noto un\n[comunicato](https://www.caritas.ch/it/news/guerra-in-siria-un-dramma-senza-fine.html) della stessa organizzazione caritativa cattolica, precisando che, oltre agli aiuti di emergenza e di sopravvivenza, i fondi stanziati servono anche a finanziare iniziative educative a favore dei bambini rifugiati e misure di sostegno al reddito e per la qualificazione professionale. Il prossimo 15 marzo il conflitto in Siria, uno dei pi\u00f9 gravi disastri umanitari dalla fine della Seconda Guerra Mondiale, compir\u00e0 dieci anni. Un decennio che ha visto 6,5 milioni di siriani, pi\u00f9 di un quarto della popolazione, fuggire all\u2019estero per cercare accoglienza soprattutto nei Paesi limitrofi. La maggior parte, circa 1,5 milioni, sono ospitati in campi profughi in Libano, gi\u00e0 in gravi difficolt\u00e0, mentre un milione ha raggiunto l\u2019Europa. Ad essi vanno aggiunti poco pi\u00f9 di sei milioni di sfollati interni, molti dei quali costretti a continui spostamenti per fuggire ai combattimenti. La situazione umanitaria nel Paese \u2013 ricorda la Caritas Svizzera - \u00e8 tuttora drammatica: per undici milioni di siriani gli aiuti umanitari sono essenziali per la sopravvivenza quotidiana. Pi\u00f9 della met\u00e0 della popolazione attiva \u00e8 disoccupata e l\u201980% vive in condizioni di povert\u00e0. Il sistema educativo statale funziona a stento, lasciando bambini e adolescenti senza prospettive di istruzione. Il ritorno in Siria resta impossibile per i profughi, a causa delle minacce di violenza, della distruzione diffusa, della mancanza dei servizi essenziali. Sempre pi\u00f9 drammatica anche la situazione umanitaria nei Paesi confinanti come il Libano e la Giordania, le cui strutture per accogliere i profughi sono al collasso. In questo contesto la Caritas Svizzera continua a portare il suo aiuto in Siria, ma anche in Libano e in Giordania. Al contempo chiede al Consiglio federale di stanziare ulteriori fondi non solo per l\u2019emergenza: \u201cLa popolazione devastata dalla guerra ha bisogno di prospettive sotto forma di aiuti allo sviluppo sul medio e lungo periodo\u201d, afferma il comunicato. In particolare, occorrono investimenti per l\u2019istruzione perch\u00e9, a causa della guerra, molti bambini e adolescenti siriani non vanno pi\u00f9 a scuola. Alle autorit\u00e0 elvetiche si chiede inoltre il riconoscimento dello status di rifugiati anche a quegli 8.500 profughi siriani ammessi solo provvisoriamente in Svizzera: \u201cL\u2019ammissione temporanea significa infatti avere minori prospettive di trovare un alloggio e un lavoro adeguato, oltre a rendere pi\u00f9 difficile la loro integrazione\", afferma il comunicato chiedendo anche che nei casi di separazione dei membri pi\u00f9 stretti di una famiglia, sia consentito un ricongiungimento familiare mediante i visti umanitari. Secondo la Caritas la Svizzera deve poi fare di pi\u00f9 per promuovere corridoi umanitari sicuri e aumentare l\u2019ammissione di rifugiati nel quadro dei programmi di reinsediamento. (LZ)\n10 marzo - FRANCIA Vescovi incontrano Primo Ministro per discutere di Covid-19, legge sulla bioetica e laicit\u00e0\nLa crisi sanitaria e le sue conseguenze in Francia, in particolare per i giovani; le questioni etiche sollevate dal disegno di legge di bioetica e dalle attuali disposizioni o proposte riguardanti l'interruzione volontaria della gravidanza, la clausola di coscienza, nonch\u00e9 il fine vita; laicit\u00e0 e libert\u00e0 religiosa; la lotta agli abusi sessuali sui minori nella Chiesa. Saranno questi i principali temi all\u2019ordine del giorno del Forum per il dialogo tra il Governo e la Chiesa cattolica francese in programma questo pomeriggio all\u2019H\u00f4tel de Matignon, residenza ufficiale del Primo Ministro Jean Castex. L\u2019incontro si iscrive nel quadro delle riunioni periodiche tra una delegazione della Conferenza episcopale francese (Cef) e il capo del Governo per discutere temi di interesse comune. In primo piano - riporta un\n[comunicato della Cef](https://eglise.catholique.fr/espace-presse/communiques-de-presse/513934-reunion-de-linstance-de-dialogue-gouvernement-eglise-le-10-mars-2021/)- oltre al punto sulla pandemia nel Paese, la controversa riforma della legge sulla bioetica voluta dal partito di Macron, la R\u00e9publique en Marche (Lrem), e sostenute dalla sinistra, sulla quale la Chiesa francese \u00e8 intervenuta pi\u00f9 volte per esprimere la sua contrariet\u00e0. Le obiezioni dei vescovi riguardano in particolare l\u2019estensione della procreazione medicalmente assistita (Pma), finora riservata alle coppie eterosessuali con problemi di infertilit\u00e0, alle coppie composte da donne e alle donne single, la possibilit\u00e0 per le donne di conservare i loro ovociti anche nei casi in cui non ci siano necessit\u00e0 mediche , l'emedamento che vuole estendere ulteriormente l'aborto e le norme sulla ricerca sulle cellule staminali embrionali. In questo ambito affronteranno anche i temi dell'obiezione di coscienza e del fine vita. Durante l\u2019incontro si discuter\u00e0 poi di laicit\u00e0, libert\u00e0 religiosa e diritto al culto e di fraternit\u00e0 repubblicana, con riferimento al disegno di legge voluto dal Presidente Emmanuel Macron volto a rafforzare il rispetto dei principi della Repubblica per combattere ogni forma di settarismo e fondamentalismo, ma che \u00e8 stato criticato dagli esponenti delle comunit\u00e0 religiose francesi. Sempre in questo ambito si parler\u00e0 anche delle difficolt\u00e0 e delle le esigenze delle cappellanie negli ospedali, nelle carceri e nelle comunit\u00e0 studentesche, della situazione delle persone convertite o in fase di conversione, del futuro del sistema previdenziale francese per le comunit\u00e0 religiose. Altro tema importante in agenda la lotta agli abusi sessuali contro i minori e le persone vulnerabili, sulla quale i vescovi hanno nuovamente discusso durante la loro recente plenaria a febbraio. Infine, i vescovi parleranno degli eventi pi\u00f9 importanti dell\u2019anno nella Chiesa francese, compresa una possibile visita di Papa Francesco. La delegazione della Cef, composta da otto persone, sar\u00e0 guidata da monsignor Celestino Migliore, nunzio apostolico in Francia, e da monsignor \u00c9ric de Moulins-Beaufort, presidente della Conferenza episcopale. (LZ)\n10 marzo - ITALIA Le riflessioni dei giovani dell\u2019arcidiocesi di Spoleto-Norcia per la Quaresima in un progetto con video on line\nUna serie di riflessioni per la Quaresima proposta dai giovani dell\u2019arcidiocesi di Spoleto-Norcia. Il progetto si chiama \u201cLa stazione mancante\u201d e offre dei video, pubblicati nel\n[sito](https://www.spoletonorcia.it/far-germogliare-i-sogni-dei-giovani-limpegno-dellufficio-diocesano-per-la-pastorale-sociale-e-del-lavoro-progetto-la-stazione-mancante-della-via-crucis/) e nei canali social dell\u2019arcidiocesi, dove i giovani si interrogano sulla notte che Ges\u00f9 ha trascorso in carcere tra il Gioved\u00ec e il Venerd\u00ec Santo e invitano a cogliere la possibilit\u00e0 di una speranza oltre le \u201csbarre\u201d della detenzione, della disabilit\u00e0, della povert\u00e0 e della mancanza di futuro. \u201cIl filo conduttore di questo progetto sono i volti narranti - afferma don Marco Rufini, parroco di Norcia e direttore dell\u2019Ufficio diocesano per la pastorale sociale de lavoro dell\u2019archidiocesi -, quelli dei giovani che raccontano la realt\u00e0 e la illuminano nella preghiera affidandosi alla parola ricca di umanit\u00e0 dei Salmi e quelli di chi la realt\u00e0 la vive portandone il peso sulle proprie spalle\u201d. \u201cLa stazione mancante\u201d \u00e8 frutto degli incontri che hanno coinvolto i giovani dell\u2019arcidiocesi ogni luned\u00ec sera sulla piattaforma Zoom, da novembre dello scorso anno fino a marzo, in un confronto su alcune tematiche: ambiente, comunicazione, nuove tecnologie, trasporti, luoghi di aggregazione, arte e fede. \u201cQuesto percorso - spiega don Rufini - \u00e8 nato sulla spinta di The Economy of Francesco, l\u2019evento voluto dal Papa che ha visto riuniti, on line, economisti, imprenditori e promotori di economia sostenibile under 35 di tutto il mondo con l\u2019obiettivo di far s\u00ec che i giovani non rimangano fuori dalle azioni e dalle decisioni di chi detiene il \u2018potere\u2019, dalle quali si genera il loro presente e il loro futuro\u201d. Don Rufini aggiunge che in questi mesi i giovani dell\u2019arcidiocesi di Spoleto-Norcia hanno riflettuto sulla Lettera enciclica Fratelli tutti di Papa Francesco e che sono state individuate alcune tematiche significative, affrontate poi con il contributo di vari professionisti. \u201cIn questo percorso \u00e8 emersa la percezione di una sorta di paura da parte del mondo istituzionale e degli adulti in genere circa l\u2019ascolto e il confronto con i giovani - aggiunge il sacerdote - La speranza ora \u00e8 di avviare la fase progettuale, ossia di costruire qualcosa insieme, di concreto, nelle nostre comunit\u00e0\u201d. (TC)\n10 marzo - SPAGNA L\u2019Arcivescovado di Barcellona cede uno spazio all\u2019Ospedale Cl\u00ednic per la costruzione di un centro di ricerca sanitaria\nL'Arcivescovado di Barcellona ceder\u00e0 un spazio, ora occupato dalla parrocchia di Sant Isidor, sulla strada Comte d'Urgell, 176, all\u2019Ospedale Cl\u00ednic di Barcellona. L\u2019accordo stipulato tra le due parti permetter\u00e0 all\u2019ospedale, con la collaborazione del centro tecnologico Leitat, di costruire un innovativo centro di ricerca sanitaria e tecnologica, il Clinical Advanced Technologies Institute, CATI. La Chiesa conceder\u00e0 il diritto di superficie per 75 anni in cambio di un canone annuale. La struttura, che sar\u00e0 costruita dopo la sconsacrazione dell'attuale edificio, sar\u00e0 di 8 piani e di circa 8.000 mq, di cui almeno 5.000 saranno destinati alle aree di lavoro e di ricerca. La comunit\u00e0 parrocchiale di Sant Isidor sar\u00e0 accolta nella vicina chiesa di Sant Josep Oriol e la sua attivit\u00e0 sar\u00e0 progressivamente trasferita ad altre chiese dello stesso quartiere della citt\u00e0. L'Arcivescovado di Barcellona ha gi\u00e0 avviato le procedure necessarie e ha gi\u00e0 provveduto a comunicare i dettagli dell\u2019iniziativa a tutti i parrocchiani. (AP)\n10 marzo - REPUBBLICA CECA L\u2019azione della Chiesa in tempo di pandemia: sempre accanto ai malati\nEssere vicino agli ammalati: la Chiesa \u00e8 sempre stata dedita a questa missione, anche se negli ultimi dodici mesi questo ha significato un'attenzione particolare sul tema dell\u2019assistenza sanitaria. Questa la riflessione portata avanti dai vescovi che sui media cattolici hanno raccolto alcune testimonianze sul campo, poi\n[pubblicate sul sito dell\u2019Episcopato](https://www.cirkev.cz/cs/aktuality/210309katolicky-tydenik-cirkev-nablizku-nemocnym): la pandemia ha trasformato notevolmente questo servizio per i cristiani, sia che lo svolgano negli ospedali cattolici che negli ospedali pubblici. Quasi dall'inizio, i fratelli dell\u2019Ordine ospedaliero di San Giovanni di Dio, hanno vissuto la pandemia in modo intenso: ci\u00f2 \u00e8 in parte dovuto al fatto che i loro colleghi della provincia italiana dell'Ordine gestiscono diversi ospedali a Roma, nel nord Italia o nelle citt\u00e0 spagnole di Barcellona, Madrid e Siviglia, i luoghi in cui la pandemia europea era pi\u00f9 forte un anno fa e le strutture mediche pubbliche erano sovraffollate. \"Insieme a molti donatori della Repubblica Ceca, siamo stati in grado di aiutarli allora. Oggi ci chiedono se abbiamo bisogno di aiuto qui \", dice il delegato provinciale dell'Ordine, il fratello Martin Macek. In autunno, poi, la seconda ondata del virus ha coinvolto in pieno l\u2019Ordine nella Repubblica Ceca: \u201cQuasi tutto il nostro convento \u00e8 andato a dare una mano all'Ospizio di Santa Elisabetta a Brno, dove c\u2019era una grave carenza di personale. Inoltre, siamo grati del fatto che la nostra struttura di Vizovice, dove sono ospitati per lo pi\u00f9 disabili, sia stata aiutata da volontari e dalla Regione di Zl\u00edn, che ha inviato studenti di medicina in aiuto ai medici \u2013 prosegue fratello Martin - l'anno di pandemia dimostra che la solidariet\u00e0 e l\u2019aiuto verso il prossimo \u00e8 qualcosa che non conosce limiti e che Dio ci invier\u00e0 sempre qualcuno pronto ad aiutare\". La pandemia, poi, ha segnato anche un'altra forma di presenza della Chiesa accanto agli ammalati: il lavoro dei cappellani ospedalieri che si occupano principalmente dei bisogni spirituali dei ricoverati. Nella situazione di crisi degli ultimi mesi, anche loro hanno dovuto adattarsi alle esigenze: indossare tute protettive, prendersi cura di persone affette da una malattia finora sconosciuta, aiutare il personale medico e fungere da collegamento tra i pazienti chiusi negli ospedali e le loro famiglie. Padre \u0158eho\u0159 J. \u017d\u00e1\u010dek lavora da quasi un anno nel reparto dedicato ai pazienti Covid dell'ospedale Thomayer di Praga. La natura del suo lavoro qui \u00e8 diversa da come serviva i pazienti prima: \u201cUna volta vestito con una tuta protettiva, visito ogni paziente. La maggior parte degli interventi, per ragioni di sicurezza, si limita a un incontro fugace: poche persone mi conoscono e vogliono parlare dei loro desideri o sentimenti - spiega il sacerdote \u2013 d\u2019altra parte, anche questi incontri sono molto importanti per i pazienti: mostrano loro che c\u2019\u00e8 qualcuno pronto ad ascoltarli\u201d. Suor Marie Doubravka Vok\u00e1\u010dov\u00e1, del Thomayer Hospital, nella sua testimonianza sottolinea, invece, che anche in questo ambiente non sono escluse opportunit\u00e0 per approfondire l'accompagnamento spirituale: \"Ho vissuto un rapporto cos\u00ec intenso con un paziente affetto da Coronavirus, che ho accompagnato per quasi cinque mesi. In quel periodo tra noi si \u00e8 instaurata una grande fiducia e io ero in contatto frequente con la sua famiglia\u201d. Negli ultimi giorni sono rimasta seduta con lui fino al suo ultimo respiro: era molto sollevato quando abbiamo affidato tutto a Dio e io sono stata felice di essere vicino a lui e adempiere la mia missione\u201d. (RB)\n10 marzo - SUDAFRICA Al via la Novena per il 19 marzo, Festa di San Giuseppe, nell\u2019anno a lui dedicato\nInizia oggi la Novena proposta dalla Chiesa sudafricana in onore di San Giuseppe la cui solennit\u00e0 del 19 marzo si avvicina.\n[Come ricorda il sito della Conferenza episcopale del Sudafrica,](https://sacbc.org.za/the-year-of-st-joseph/14109/) lo scorso dicembre Papa Francesco ha annunciato un Anno di San Giuseppe, in onore del 150.mo anniversario dalla proclamazione del Santo come patrono della Chiesa universale. \u201cLa Chiesa osserva lo scorrere del tempo attraverso il calendario liturgico che comprende feste come la Pasqua e il Natale, la Quaresima e l'Avvento. Tuttavia, i Papi possono mettere da parte il tempo per la Chiesa per riflettere pi\u00f9 profondamente su un aspetto specifico dell'insegnamento o del credo cattolico\u201d, spiegano i vescovi. L\u20198 dicembre 2020, ha segnato il 150.mo anniversario della proclamazione di San Giuseppe come Patrono della Chiesa Universale. Papa Francesco ha anche detto che la pandemia da Coronavirus ha accresciuto il suo desiderio di riflettere su San Giuseppe, poich\u00e9 cos\u00ec tante persone durante questa emergenza sanitaria hanno fatto sacrifici nascosti per proteggere gli altri, proprio come San Giuseppe ha silenziosamente protetto e curato Maria e Ges\u00f9. Il Papa ha anche detto di voler evidenziare il ruolo di San Giuseppe come padre che ha servito la sua famiglia con carit\u00e0 e umilt\u00e0, aggiungendo: \"Il nostro mondo oggi ha bisogno di padri\". \u201cMentre i cattolici pregano e riflettono sulla vita di San Giuseppe durante quest'anno, hanno anche l'opportunit\u00e0 di ottenere un'indulgenza plenaria, o remissione di tutte le pene temporali dovute al peccato. Un'indulgenza pu\u00f2 essere applicata a se stessi o a un'anima in Purgatorio \u2013 proseguono i vescovi - un'indulgenza richiede un atto specifico, definito dalla Chiesa, cos\u00ec come la confessione sacramentale, la Comunione eucaristica, la preghiera per le intenzioni del Papa e il pieno distacco dal peccato\u201d. (RB)\n10 marzo - BRASILE Webinar nazionale su cultura digitale e catechesi\nQual \u00e8 l\u2019impatto della cultura digitale sulla catechesi? Questa la domanda alla qual vuole rispondere il seminario promosso dalla Commissione episcopale per l\u2019Animazione biblico-catechistica della Conferenza dei vescovi del Brasile (Cnbb).\n[L\u2019evento](https://www.cnbb.org.br/catequese-e-cultura-digital-e-um-dos-temas-seminario-nacional-de-catequeses/), iniziato ieri, si concluder\u00e0 domani, 11 marzo ed \u00e8 suddiviso in tre sessioni di lavori: la prima, svoltasi il 9 marzo, \u00e8 stata dedicata alla cultura digitale; la seconda, in programma oggi, si sofferma su \u201cL'annuncio kerigmatico: accompagnamento ed esperienze di Dio\u201d, mentre domani il seminario si concluder\u00e0 con una riflessione su \"La dimensione mistagogica nella catechesi di iniziazione alla vita cristiana\". Lo scopo principale dell\u2019iniziativa, spiega padre J\u00e2nison de S\u00e1, responsabile nazionale della Commissione per l\u2019Animazione biblico-catechistica, \u00e8 quello di \u201ctrovare modi per rendere la catechesi pi\u00f9 evangelizzante, capace di raggiungere il cuore di tutti: bambini, adolescenti, giovani e adulti\u201d. Il seminario, inoltre, dar\u00e0 continuit\u00e0 alle formazioni online sviluppate dalla Commissione stessa nel 2020. \"Cerchiamo, pi\u00f9 da vicino, di offrire accompagnamento e cura ai catechisti nella loro missione, in modo che insieme possiamo trovare nuove piste e rafforzare l'iniziazione alla vita cristiana nel nostro paese\", ha concluso padre de S\u00e1. (IP)\n10 marzo - MONDO Caritas Italiana e Focsiv: i pi\u00f9 colpiti dalla pandemia sono gli anziani\nIl coronavirus ha colpito maggiormente gli anziani e li ha resi pi\u00f9 fragili, sia fisicamente che psicologicamente: \u00e8 il bilancio di Caritas Italiana e Focsiv a un anno dalla dichiarazione della pandemia da parte dell\u2019Organizzazione Mondiale della Sanit\u00e0. In un comunicato diffuso nell\u2019ambito della campagna \u201cDacci oggi il nostro pane quotidiano\u201d, lanciata lo scorso luglio per sensibilizzare l\u2019opinione pubblica alla solidariet\u00e0 al tempo del Covid-19 e raccogliere fondi per cercare di dare risposte a bisogni concreti in diverse parti del mondo, l\u2019organismo pastorale della Conferenza episcopale e la Federazione degli organismi cristiani di volontariato fanno sapere che le restrizioni disposte per contrastare il contagio hanno ridotto drammaticamente lo spazio vitale di chi \u00e8 in et\u00e0 avanzata. Ne \u00e8 scaturito un impatto negativo sullo stato fisico, ma soprattutto sullo stato di fragilit\u00e0 psicologica e cognitiva di queste persone. L\u2019isolamento domestico, poi, non ha consentito agli anziani neppure una minima attivit\u00e0 fisica ed ha acuito in loro la percezione della perdita, il senso di paura per il futuro e quello di isolamento, costringendoli a rinunciare ai legami affettivi con i propri familiari. Anche le Nazioni Unite hanno registrato che il Covid-19 colpisce di pi\u00f9 le persone anziane, tanto da stimare che gli ultraottantenni si ammalano 5 volte di pi\u00f9. Un dato emerso pure in Italia, dove l\u2019et\u00e0 media dei pazienti deceduti e positivi al SARS-CoV-2 \u00e8 di circa 81 anni ed \u00e8 pi\u00f9 alta di 30 anni rispetto a quella dei pazienti che hanno contratto l\u2019infezione. A pesare \u00e8 il maggior numero di patologie che si sovrappongono con gli anni. Caritas Italiana e Focsiv ricordano quanto importante sia quella che Papa Francesco chiama \u201ccultura della cura\u201d per debellare la cultura dell\u2019indifferenza, dello scarto e dello scontro e ripropongono le parole del Pontefice nel messaggio per la 54ma Giornata Mondiale della Pace: \u201cNon cediamo alla tentazione di disinteressarci degli altri, specialmente dei pi\u00f9 deboli, non abituiamoci a voltare lo sguardo, ma impegniamoci ogni giorno concretamente per formare una comunit\u00e0 composta da fratelli che si accolgono reciprocamente, prendendosi cura gli uni degli altri\u201d. Caritas Italiana e Focsiv rilevano ancora che se nel mondo occidentale gli anziani soffrono, nei paesi pi\u00f9 impoveriti numerose discriminazioni accentuano e peggiorano la loro condizione e gli effetti provocati dalla pandemia. Molti anziani, aggiunge il comunicato di Caritas e Focsiv, vivono in condizioni di marginalit\u00e0 dalla vita sociale ed economica e solo il 20% ha una pensione, mentre gli altri devono continuare a lavorare esponendosi al rischio del contagio per ricavare redditi molto bassi da piccole attivit\u00e0 artigianali o commerciali, messe ulteriormente in crisi dal virus. Caritas Italiana e Focsiv evidenziano, poi, che pesanti discriminazioni sanitarie ledono gravemente diritti e dignit\u00e0 degli anziani. Quelli disabili, ad esempio, vivono in una condizione peggiore e gli effetti della pandemia li rendono ancora pi\u00f9 isolati, con gravi conseguenze psicologiche. Non bisogna, inoltre, dimenticare che spesso le persone pi\u00f9 anziane, soggette ad altre malattie, non vengono curate proprio a causa dell\u2019emergenza Covid, che assorbe le poche risorse sanitarie esistenti. E c\u2019\u00e8 da considerare, ancora, la discriminazione pi\u00f9 grave dovuta alla carenza dei servizi sanitari che determina la scelta di dare cure e terapie ai pi\u00f9 giovani, alle persone produttive e che hanno ancora un futuro da vivere, piuttosto che agli anziani. Per questo la campagna \u201cDacci oggi il nostro pane quitidiano\u201d, che si avvale della partnership di AgenSIR, Agenzia DIRE, L\u2019Osservatore Romano, Avvenire, Famiglia Cristiana, FISC \u2013 Federazione Italiana Settimanali Cattolici, TV2000, Radio InBlu, Radio Vaticana, Vatican News, di Banca Etica come partner finanziario e della Pontificia Universit\u00e0 Lateranense come partner accademico, vuole richiamare l\u2019attenzione sugli anziani. Parte del progetto globale di collaborazione tra Caritas Italiana e Focsiv \u201cInsieme per amore degli ultimi\u201d (\n[www.insiemepergliultimi.it](http://www.insiemepergliultimi.it/)), grazie al quale vengono sostenuti oltre 60 interventi di aiuto in varie aree del mondo, ogni mese punta il suo obiettivo sulle conseguenze e le necessit\u00e0 causate dalla pandemia. (TC)\n10 marzo - ECUADOR Vicariato Apostolico di Puyo: celebrazione eucaristica ad un anno dall\u2019inizio della pandemia\nDomenica 7 marzo, il Vicariato Apostolico di Puyo, nella provincia del Pastaza, ha invitato i fedeli a partecipare ad una Messa nella piazza della Concha Ac\u00fastica, ad un anno dall\u2019inizio della pandemia nel Paese. La celebrazione eucaristica \u00e8 stata presieduta da monsignor Rafael Cob, vicario apostolico di Puyo \u2013 si legge sul sito web dell\u2019Episcopato -, il quale ha ricordato il dolore e la morte causati dalla diffusione del coronavirus, ma anche la riflessione interiore generata dalla crisi nella societ\u00e0 ecuadoriana e nel mondo intero. Durante la cerimonia sono stati ricordati coloro che hanno perso la vita a causa del Covid-19 e coloro che hanno lavorato in questo tempo per salvare vite umane: le istituzioni sanitarie, la Chiesa, la Polizia, l'Esercito, i Vigili del Fuoco e altri. Il presule ha ringraziato tutti per la loro generosit\u00e0 e per i loro sforzi. Al termine, dopo aver chiesto a Dio di porre fine a questa terribile pandemia e dopo aver espresso la speranza che i vaccini possano mettere fine al pi\u00f9 presto a questa sofferenza, centinaia di palloncini bianchi hanno riempito il cielo di Puyo, in memoria dei defunti, e alcuni gruppi musicali hanno allietato i presenti con un repertorio, comprendente anche la canzone ormai popolare \u201cResistir\u00e9\u201d. (AP)\n10 marzo - AFRICA Conferenza delle Chiese: pandemia mette a rischio la promozione della donna\nLa pandemia da Covid-19 e la crisi socio-economica che ne \u00e8 derivata hanno annullato tanti passi avanti compiuti finora in favore della promozione della donna e del riconoscimento dell\u2019importanza del suo ruolo sociale: \u00e8 quanto ha osservato\n[la Conferenza delle Chiese di tutta l\u2019Africa (Aacc)](https://www.aciafrica.org/news/3007/church-leaders-in-africa-call-for-strengthening-of-gains-women-made-before-covid-19-advent) nel corso di un webinar svoltosi l\u20198 marzo, in occasione della \u201cGiornata internazionale della donna\u201d. Tema dell\u2019incontro: \u201cLe donne nella leadership: raggiungere un futuro di parit\u00e0 in un mondo di Covid-19\u201d. I leader religiosi, governativi e sociali, si \u00e8 detto durante i lavori, devono \u201cinvertire la rotta\u201d per rimediare al danno provocato dall\u2019emergenza sanitaria al genere femminile, soprattutto nei Paesi africani. In particolare, i partecipanti al seminario virtuale hanno riflettuto sul \u201cruolo della religione per migliorare la piena partecipazione delle donne alla leadership ed eliminare tutte le forme di violenza di genere nel mondo, in tempo di pandemia\u201d. Oggi, \u00e8 stato ribadito, le donne devono ancora affrontare \u201csfide complesse\u201d, come \u201clo scarso potere decisionale e l\u2019aggravio degli oneri domestici\u201d, nonostante i tanti sforzi gi\u00e0 compiuti. Ancora una volta, a causa dell\u2019emergenza sanitaria, esse sono state \u201crelegate a svolgere umilianti faccende domestiche e a fare assistenza ai familiari anziani e malati\u201d. Inoltre, le difficolt\u00e0 economiche derivanti dalla pandemia \u201channo esposto le ragazze ad un maggior rischio di sfruttamento, lavoro minorile e violenza di genere\u201d. Senza contare che tanti governi hanno dirottato molte delle loro risorse sanitarie alla lotta contro il coronavirus, riducendo ulteriormente l\u2019accesso delle donne ai servizi per la salute. L\u2019Aacc ha inoltre osservato \u201ccon preoccupazione\u201d che le donne non sono \u201csufficientemente integrate negli spazi decisionali\u201d sulla gestione della crisi, nonostante di fatto esse siano \u201cin prima linea come operatori sanitari, madri o responsabili della famiglia\u201d. In Senegal, ad esempio, \u201csolo 5 dei 30 membri del Comitato di monitoraggio del Covid-19 sono donne\u201d. Di qui, l\u2019esortazione affinch\u00e9 \u201cgoverni e leader religiosi prendano le misure necessarie, ad esempio stabilendo quote specifiche, per assicurare che le donne siano ben rappresentate e partecipino efficacemente alle decisioni sulla gestione della crisi\u201d. Ma il problema \u00e8 soprattutto culturale: il webinar ha evidenziato, infatti, che \u201canche quando le donne hanno opportunit\u00e0 di lavoro, le norme e le tradizioni sociali e patriarcali impongono loro di mettere la carriera al secondo posto, dando priorit\u00e0 al lavoro da casalinga\u201d. E spesso ci\u00f2 avviene prendendo spunto, in modo scorretto, da alcuni testi biblici che rappresentano la donna come subordinata all\u2019uomo. Chi cita tali riferimenti, per\u00f2, dimentica che \u201cesistono anche i fondamenti biblici per la parit\u00e0 di genere\u201d, affinch\u00e9 \u201cle donne possano far fruttare, sia negli spazi pubblici che in quelli privati, il potenziale donato loro da Dio\u201d. Al contrario, la disparit\u00e0 di genere impedisce tutto questo, \u201caccelerando anche gli atti di violenza contro le donne\u201d. Per contrastare tale fenomeno, l\u2019Aacc ha dunque suggerito ai leader religiosi, culturali e di governo di \u201cimplementare politiche e leggi che tutelino le donne e ne promuovano l\u2019inclusione nella leadership della societ\u00e0, affinch\u00e9 esse siano considerate alla pari e il loro contributo sia riconosciuto per il bene di tutti\u201d. La pandemia non dovrebbe ledere la dignit\u00e0 umana delle donne, \u00e8 stato ribadito, perch\u00e9 esse devono essere sempre \u201cascoltate e protette dalla violenza di genere\u201d. Di qui, l\u2019appello lanciato dal segretario generale dell\u2019Aacc, il luterano Fidon Mwombeki, il quale ha esorato gli uomini e le donne a lavorare insieme, fianco a fianco, per \u201csuperare gli ostacoli posti all\u2019emancipazione femminile\u201d. Solo operando insieme, infatti, si potranno superare i pregiudizi che tuttora sussistono. Fondata a Kampala, in Uganda, nel 1963, la Aacc \u00e8 un\u2019associazione ecumenica che oggi conta 173 Chiese membri presenti in 40 Paesi africani, in rappresentanza di oltre 120 milioni di cristiani del continente. La sua sede centrale \u00e8 a Nairobi, in Kenya. (IP)\n10 marzo - MONDO Un sussidio di preghiera per celebrare l\u201981.mo anniversario della morte di San Luigi Orione che ricorre il 12 marzo\nRicorre venerd\u00ec l\u201981.mo anniversario del dies natalis di San Luigi Orione (Sanremo, 12 marzo 1940) e il portale della congregazione Piccola Opera della Divina Provvidenza da lui fondata pubblica il\n[sussidio di preghiera](http://www.donorione.org/Public/ContentPage/un_sussidio_di_preghiera_in_vista_del_12_marzo_dies_natalis_di_san_luigi_orione.asp) \u201cVedere e sentire Dio Cristo nell\u2019uomo\u201d. \u201cOggi pi\u00f9 che mai sentiamo il bisogno di chiedere al Signore, per sua intercessione, aiuto e grazia per la Chiesa, per il mondo e per la famiglia religiosa - scrive nella presentazione l\u2019autore dei testi, don Filippo Benetazzo -. Il Covid, la povert\u00e0 che cresce, l\u2019incertezza del futuro, il calo della fede e delle vocazioni, ma anche il futuro delle nostre opere, le fatiche della vita fraterna, come poter essere alla testa dei tempi... umanamente sono sfide grandi, situazioni che ci sconcertano e un po\u2019 ci spaventano\u201d. Da qui l\u2019invito del sacerdote orionino a chiedere una rinnovata effusione dello Spirito per ravvivare il dono del carisma di don Orione. Oggi la Famiglia orionina \u00e8 diffusa in 35 nazioni con i Figli della Divina Provvidenza, le Piccole Suore Missionarie della Carit\u00e0, l\u2019Istituto Secolare Orionino e il Movimento Laicale Orionino. La congregazione Piccola Opera della Divina Provvidenza, come racconta lo stesso Luigi Orione, nasce in un venerd\u00ec di Quaresima del 1892, ai piedi del Crocifisso. In quello stesso anno, il 3 luglio viene fondato un oratorio allo scopo di \u201cimpossessarsi del cuore e dell\u2019affetto del popolo\u201d, di \u201cilluminare la giovent\u00f9\u201d, ed \u201ceffondere in tutti la grande idea della redenzione cattolica col Papa e per il Papa\u201d. \u00c8 invece il 15 ottobre 1893 quando viene aperto il primo collegio a San Bernardino di Tortona, chiamato Piccola Casa della Divina Provvidenza, mentre il 13 aprile 1895 Luigi Orione viene ordinato sacerdote. Avrebbe compiuto 23 anni il 23 giugno. Quattro grandi amori lo hanno sempre ispirato: Ges\u00f9, Maria, il Papa e le Anime. Lo spingevano a \u201cvivere e diffondere la conoscenza e l\u2019amore di Ges\u00f9 Cristo, della Chiesa e del Papa, specialmente nel popolo e tra i poveri pi\u00f9 lontani da Dio e pi\u00f9 abbandonati\u201d, affinch\u00e9 ogni persona potesse trovare la propria dignit\u00e0 e la libert\u00e0 dei figli di Dio. In particolare l\u2019amore a Ges\u00f9 in lui diviene enorme amore caritatevole e attivo verso gli umili e i poveri, al fine di portarli all\u2019unione col Papa e con la Chiesa, mentre la fiducia nella Divina Provvidenza, lo porta ad affermare: \u201cLa perfetta letizia non pu\u00f2 essere che nella perfetta dedizione a Dio e agli uomini\u201d. (IP)\n10 marzo - ITALIA V Centenario della morte di Perugino 1523- 2023. Al lavoro la Commissione dell\u2019arcidiocesi di Perugia- Citt\u00e0 della Pieve\nIn attesa di celebrare, nel 2023, i 500 anni dalla morte di Pietro Vannucci, detto il Perugino, l\u2019arcidiocesi di Perugia Citt\u00e0 della Pieve ha istituito una Commissione per dare rilievo ad un evento culturale di rilevanza nazionale tanto atteso e importante. A presiederla \u00e8 monsignor Marco Salvi, vescovo ausiliare e vicario generale. Il gruppo di lavoro, la cui formazione \u00e8 stata annunciata alcune settimane fa, ha gi\u00e0 dato avvio alle prime riunioni al fine di concentrarsi sull\u2019organizzazione di una serie di iniziative mirate a valorizzare il ricco patrimonio storico-artistico dell\u2019Archidiocesi legato alla figura di Perugino, tra i maggiori esponenti del Rinascimento Italiano e maestro del grande Raffaello Sanzio. \u201cL\u2019istituzione della Commissione diocesana \u2013 ha detto monsignor Salvi \u2013 \u00e8 un\u2019occasione importante per dare inizio ad un percorso di valorizzazione delle opere di propriet\u00e0 della Diocesi: un patrimonio da tutelare ma anche da far conoscere attraverso mostre, conferenze e studi specialistici\u00bb. \u00abHo avvertito da subito \u2013 prosegue il presule - la necessit\u00e0 di costituire un gruppo di lavoro ritenendo fondamentale la presenza della nostra Arcidiocesi nelle celebrazioni che si andranno a programmare a livello regionale. L\u2019Umbria, regione conosciuta in tutto il mondo per la sua arte e la sua spiritualit\u00e0, deve molto alla personalit\u00e0 di Pietro Perugino, grande artefice del rinnovamento del linguaggio artistico rinascimentale\u00bb. Tra le priorit\u00e0 della neonata Commissione diocesana c\u2019\u00e8 quella di promuovere un dialogo con le Istituzioni comunali, provinciali e regionali che possa portare ad una progettualit\u00e0 in vista del 2023. Formatosi all\u2019interno della bottega del Verrocchio a Firenze, Perugino \u00e8 il pittore umbro che per primo assimila la lezione di Piero della Francesca e magistralmente riesce a creare un accordo tra figure e paesaggio: sua maggiore conquista \u00e8 il senso spaziale caratterizzato dall\u2019indefinitezza e da una graduale successione di piani e modellazioni chiaroscurali. Tra i suoi capolavori vanno ricordati l\u2019\u201dAdorazione dei Magi\u201d, una delle prime opere ad olio dipinte in Umbria conservate presso la Galleria Nazionale di Perugia, gli affreschi di Santa Maria Assunta di Cerqueto o le opere custodite nella Pinacoteca Vaticana come \u201cLa Pala dei Decemviri\u201d o la \u201cResurrezione di San Francesco al Prato\u201d. Nella Cappella Sistina intorno al 1480 Perugino dipinse ad affresco la finta pala d\u2019altare dedicata all\u2019Assunta, poi distrutta per far posto al Giudizio Universale di Michelangelo e, nel registro mediano delle pareti laterali, le scene con \u201cIl Battesimo di Cristo\u201d, \u201cIl Viaggio di Mos\u00e8 in Egitto\u201d e la celebre \u201cConsegna delle chiavi\u201d. La visione architettonica di quest\u2019ultimo capolavoro, espressiva degli ideali di perfezione classica del Rinascimento, divenne un modello per gli allievi di Pietro Vannucci, primo fra tutti Raffaello che ad esso si ispir\u00f2 per lo \u201cSposalizio della Vergine\u201d della Pinacoteca di Brera. (PO)\n10 marzo - INDONESIA #coronavirus Giacarta: scuola gestita dai Gesuiti avvia campagna di vaccinazione rivolta agli anziani per aiutare il Governo\nA Giacarta, il Canisius College, scuola gestita dai Gesuiti, e la sua associazione di ex allievi hanno dato il via ad una campagna di vaccinazione gratuita anti Covid-19, per aiutare gli anziani, ma soprattuto il governo indonesiano ad accelerare le vaccinazioni. La campagna, che \u00e8 iniziata l\u20198 marzo e si concluder\u00e0 il 13, mira a vaccinare almeno 2.500 persone anziane nella capitale. Il padre gesuita Alexander Koko Siswijayanto, coordinatore dell\u2019iniziativa degli ex-alunni, ha riferito ad UCA News che 500 persone oltre i 60 anni ogni giorno riceveranno il vaccino cinese Sinovac, che prevede una seconda iniezione a 28 giorni di distanza. Le seconde dosi saranno somministrate dal 5 al 9 aprile dagli operatori sanitari dell'ospedale San Carlo, gestito dalla Congregazione delle Suore di San Carlo Borromeo, e dell\u2019 ospedale gestito dall'Universit\u00e0 Cattolica Atma Jaya. Il presidente degli ex alunni, Irlan Suud, ha ribadito come l'iniziativa rappresenti un piccolo sforzo per porre fine alla pandemia in un Paese con pi\u00f9 di 7.000 nuovi casi di coronavirus ogni giorno. \"Vogliamo essere partner del Governo nel porre fine alla pandemia in Indonesia\u201d ha sottolineato Suud. \u201cAbbiamo ricevuto il vaccino dal Governo gratis e lo stiamo usando\", in piena collaborazione con il Ministero della Sanit\u00e0. Il Ministro della Sanit\u00e0, Budi Gunadi Sadikin, ha riferito che il Governo ha accolto favorevolmente l\u2019aiuto degli ex alunni, nella speranza che questo acceleri le vaccinazioni e incoraggi chi ancora nutre dei dubbi sul vaccino a prenotarsi per la vaccinazione. (AP)\n10 marzo - ARGENTINA Allarme Pastorale Aborigena: indigeni, vittime della \u201ccultura dello scarto\u201d\nLe popolazioni indigene dell\u2019Argentina sono vittime dell\u2019indifferenza, della \u201ccultura dello scarto\u201d e dell\u2019usa-e-getta: questa la forte denuncia dell\u2019Equipe nazionale di Pastorale aborigena (Endepa) del Paese. Parole chiare contenute\n[in una dichiarazione diffusa l\u20198 marzo](https://www.endepa.org.ar/los-pueblos-indigenas-riqueza-para-la-humanidad/), al termine della XVI Assemblea dell\u2019organismo, durante la quale si \u00e8 riflettuto \u201csulle sofferenze che patiscono oggi i popoli nativi argentini\u201d. \u201cCondividiamo il loro grido per il rispetto dei loro territori \u2013 sottolinea l\u2019Endepa \u2013 per il diritto all\u2019educazione indigena, alla salute, all'economia, alla partecipazione, all'autonomia, all'identit\u00e0 e all'autodeterminazione\u201d. Forte quindi la condanna \u201cdelle discriminazioni, dei maltrattamenti, della repressione messa in atto dallo Stato\u201d nella Provincia di Formosa, e \u201cgli sgomberi violenti e ingiusti\u201d avviati nella Provincia di Jujuy. Si tratta di \u201catti inammissibili in uno societ\u00e0 e in un Paese democratico \u2013 evidenzia la Pastorale aborigena \u2013 in cui i diritti dei popoli nativi sono stati riconosciuti e, nonostante ci\u00f2, vengono violati soprattutto da coloro che dovrebbero garantirli\u201d. L\u2019Endepa esprime, poi, particolare preoccupazione per \u201cl\u2019emarginazione e la violenza provocata dai progetti estrattivi che si stanno moltiplicando su tutto il territorio nazionale\u201d. Un proliferare dannoso, voluto da una \u201cpolitica irresponsabile\u201d, al quale l\u2019Endepa si oppone fermamente, rifiutando \u201cla deforestazione irrazionale di diverse Province, nonch\u00e9 la promozione di un progetto minerario nell\u2019altopiano di Chubut\u201d. Anzi: la Pastorale aborigena si dice \u201csolidale con l\u2019instancabile resistenza dei popoli indigeni\u201d, perch\u00e9 \u201cla loro lotta in difesa delle risorse idriche \u00e8 una lotta per la vita che deve riguardare tutti\u201d in nome della salvaguardia del Creato. Schiacciati da numerosi \u201catti di sottomissione\u201d, inoltre, i nativi vedono la loro situazione aggravarsi \u201cnel contesto della pandemia da Covid-19\u201d, che in Argentina ha provocato, finora, 2,16 milioni di contagi ed oltre 53mila decessi. La Pastorale aborigena alza ancora la voce contro \u201cla devastazione della nostra madre terra, la discriminazione e la distruzione delle culture indigene\u201d, i cui popoli non vedono riconosciuta la loro \u201csacrosanta dignit\u00e0 umana\u201d, finendo per essere trattati come \u201cun surplus eliminabile\u201d. Invece, \u201csenza alcun dubbio \u2013 riafferma l\u2019Endepa \u2013 la loro esistenza e la loro diversit\u00e0 sono vitali nella costruzione di un mondo pi\u00f9 giusto a cui tutti aspiriamo\u201d. \u201cSolidariet\u00e0 e rispetto dei diritti e delle multietnicit\u00e0\u201d sono fondamentali, ribadisce l\u2019organismo pastorale, insieme alla speranza che permane sempre, \u201canche di fronte ad un sistema opprimente ed egemonico\u201d. Di qui, l\u2019auspicio alla trasformazione di \u201cun sistema patriarcale escludente e coloniale\u201d, perch\u00e9 l\u2019umanit\u00e0 deve \u201cguarire le sue disarmonie\u201d. \u201cAncora una volta \u2013 conclude il messaggio \u2013 riaffermiamo il nostro impegno ad accompagnare i popoli indigeni nella lotta per la rivendicazione dei loro diritti e dei loro territori, nel profondo rispetto della loro visione del mondo\u201d, perch\u00e9 \u201c\u00e8 giunta l\u2019ora di rispondere con la giustizia e la pace al loro grido per un mondo dai molteplici volti!\u201d. (IP)\n10 marzo - COREA DEL SUD Il Vaticano proclama Haemi luogo di pellegrinaggio internazionale\nIl terreno di Haemi, dove avvenne il martirio di migliaia di cattolici, nella Corea del Sud, \u00e8 stato proclamato dalla Santa Sede luogo di pellegrinaggio internazionale. Lo afferma, in un comunicato stampa \u2013 si legge su UCA News -, monsignor Lazzaro You Heung-sik, vescovo di Daejeon. Un annuncio \u2013 ha sottolineato il presule \u2013 che \"illumina la vita di quanti vivono per sempre nella memoria della Chiesa\". Il riconoscimento - ha riferito monsignor You - \u00e8 stato reso noto il 1\u00b0 marzo, in occasione del 200.mo anniversario della nascita del teologo e sacerdote missionario locale, proclamato Venerabile nel 2016, padre Thomas Choe Yang-eop. Il Santuario di Haemi, nel comune di Seosan, nella provincia di South Chungcheong, a circa 280 chilometri a sud della capitale, Seoul, testimonia la fede di circa 2.000 cattolici, imprigionati, torturati e sepolti vivi, durante la persecuzione di massa dei cristiani da parte dei governanti della dinastia Joseon, tra il 1866 e il 1882. I \u201cmartiri \u2013 spiega il vescovo di Daejeon - sono una testimonianza dell'opera di salvezza di Dio attraverso la loro vita e la loro morte\", una testimonianza che \"trasmetter\u00e0 la fede ai discendenti e far\u00e0 nascere una comunit\u00e0 vivente di discepoli e testimoni di Ges\u00f9 Cristo\", come affermato, nel Decreto, dall\u2019arcivescovo Rino Fisichella, presidente del Pontificio Consiglio per la Promozione della Nuova Evangelizzazione. Grazie agli sforzi della Chiesa, sul terreno di Haemi \u00e8 stata eretta una torre commemorativa di 16 metri per rendere omaggio a questi centinaia di martiri sconosciuti. I registri della Chiesa, infatti, riportano i nomi di soli 132 cattolici morti ad Haemi. Il santuario \u00e8 il secondo sito coreano, e il terzo in Asia, ad essere riconosciuto come luogo di pellegrinaggio internazionale dal Vaticano, dopo i \u201cSentieri del pellegrinaggio cattolico di Seoul'\u201d. Secondo il Pew Research Center, il 46% dei sudcoreani non aderisce a nessuna religione, il 29% \u00e8 cristiano, in maggioranza protestante, e il 23% \u00e8 buddista, in una popolazione di circa 51,8 milioni. L'11% della popolazione \u00e8 cattolica. (AP)\n10 marzo - GERMANIA Al via la 19.ma edizione del Premio cattolico dei media, da quest\u2019anno a parte la categoria \u201cWeb\u201d\nLa missione \u00e8 sempre la stessa: premiare coloro che promuovono l'orientamento verso i valori cristiani e la comprensione delle persone e dei contesti sociali, rafforzando il senso di responsabilit\u00e0 umanitaria e sociale e contribuendo alla coesistenza di diverse comunit\u00e0, religioni, culture e individui.\n[Cos\u00ec scrive la Conferenza episcopale tedesca sul suo sito](https://www.dbk.de/presse/aktuelles/meldung/ausschreibung-fuer-den-katholischen-medienpreis-2021), annunciando il bando della 19.ma edizione del Premio cattolico per i media, che ha lo scopo di motivare i giornalisti a produrre reportage di qualit\u00e0 e orientati al valore. Ci si potr\u00e0 iscrvere mandando i proprio contributi entro il prossimo 12 aprile. Ma una novit\u00e0 quest\u2019anno c\u2019\u00e8: l\u2019introduzione del \u201cWeb\u201d come categoria in concorso a s\u00e9 stante, separata dalle classiche \u201cStampa\u201d, ma soprattutto \u201cRadio\u201d e \u201cTelevisione\u201d. L'assemblea plenaria di primavera della Conferenza episcopale tedesca ha modificato gli statuti per tenere conto degli sviluppi digitali nel mondo dei media. Il premio ammonta totalmente a 12mila euro che saranno ripartiti tra le diverse categorie. I vincitori verranno selezionati da una giuria di nove membri, guidata dal presidente della Commissione giornalistica della Conferenza episcopale tedesca, monsignor Gebhard F\u00fcrst, che \u00e8 anche vescovo di Rottenburg-Stuttgart. Il modulo di partecipazione \u00e8 disponibile sulla pagina del Premio cos\u00ec come su www.gkp.de e www.katholischer-medienverband.de. Si pu\u00f2 presentare un lavoro che sia stato pubblicato tra il 18 aprile 2020 e il 12 aprile 2021 in qualunque dei media giornalistici nel mondo di lingua tedesca. (RB)\n10 marzo - STATI UNITI #coronavirus Vescovi: garantire vaccino a tutti, nessuno resti indietro\nSono 29,2 i milioni di contagiati dal coronavirus, ad oggi, negli Stati Uniti, mentre i deceduti superano le 520mila unit\u00e0. Cifre drammatiche che sembrano, per\u00f2, registrare un segnale di speranza: ieri, infatti, nel Paese, per la prima volta da novembre 2020, si sono contate 749 vittime, ossia meno di mille, in 24 ore. Una cifra ben lontana dagli oltre 4mila morti in un giorno, visti nei mesi precedenti. Intanto, la pandemia da Covid-19 arriva al giro di boa di un anno: era marzo 2020, infatti, quando tutto il mondo si fermava. Un evento che \u2013 scrive\n[in un messaggio](https://www.usccb.org/news/2021/us-conference-catholic-bishops-administrative-committee-releases-pastoral-message-covid) il Comitato amministrativo della Conferenza episcopale degli Stati Uniti (Usccb) - ha \u201ccambiato drammaticamente la vita nel Paese, provocando un'immensa sofferenza. Molti hanno sopportato difficolt\u00e0 enormi: malattia, morte, lutto, mancanza di cibo, alloggi precari, perdita di lavoro e di reddito, ostacoli nell'istruzione, separazione, abusi, isolamento, depressione e ansia\u201d. I presuli non dimenticano, inoltre, \u201ccoloro che hanno sub\u00ecto ingiustizie razziali, la morte dei poveri e degli anziani, nonch\u00e9 le dolorose divisioni nella vita politica\u201d. Tuttavia, \u201cfiduciosi nel Signore che d\u00e0 la vita\u201d, i vescovi statunitensi ricordano \u201cgli innumerevoli atti di sacrificio\u201d compiuti dagli operatori sanitari, dai cappellani, dai lavoratori essenziali, \u201cdagli amici e persino dagli sconosciuti\u201d. Si \u00e8 trattato di \u201cgesti di gentilezza, offerti da cos\u00ec tante persone\u201d, che sono serviti a ricordarci quanto la stessa sofferenza accomuni tutti. Il Consiglio amministrativo episcopale si dice grato di tutto ci\u00f2, cos\u00ec come dell\u2019operato di \u201csacerdoti, diaconi, religiosi, insegnanti, catechisti e laici che hanno servito il popolo di Dio in questi tempi difficili\u201d. D\u2019altronde, \u201cla legge di Cristo \u00e8 la legge dell\u2019amore \u2013 sottolinea l\u2019Usccb \u2013 ovvero il portare i pesi gli uni degli altri\u201d, perch\u00e9 siamo tutti \u201cinterconnessi\u201d. Al contempo, la Chiesa cattolica statunitense mette in luce un risvolto positivo della pandemia: l\u2019aver \u201cravvivato il nostro senso di comunit\u00e0 globale e il nostro essere ciascuno il custode l\u2019altro\u201d. Di qui, l\u2019invito alla speranza, rafforzato anche dalla \u201ccrescente disponibilit\u00e0 di vaccini\u201d: \u201cAnche questa pandemia passer\u00e0 \u2013 affermano i vescovi \u2013 ma le nazioni pi\u00f9 ricche e le aziende farmaceutiche devono lavorare insieme per garantire che nessun Paese, nessuna persona sia lasciata indietro\u201d. La sofferenza globale pu\u00f2 essere di grande insegnamento, si legge ancora nel messaggio, perch\u00e9 porta ad investire \u201csulla gentilezza e sull\u2019accoglienza sociale non solo per guarire le ferite e l\u2019isolamento provocati dalla pandemia in tante persone, ma anche per evitare che essi si ripetano\u201d. \u201cSogniamo come un\u2019unica famiglia umana \u2013 \u00e8 l\u2019esortazione dei vescovi \u2013 guardando ad un orizzonte in cui siamo pi\u00f9 attenti gli uni agli altri e promuovendo il bene comune\u201d. In questo tempo di Quaresima, infine, l\u2019auspicio dell\u2019Usccb \u00e8 che tutti \u201cmantengano vivo l\u2019amore di Dio nei loro cuori, in famiglia e nella comunit\u00e0\u201d e che presto si possa tornare a \u201cpartecipare in presenza e in modo sicuro alla Santa Messa\u201d e alla vita parrocchiale. Da ricordare che il Comitato Amministrativo dell\u2019Usccb opera come Consiglio di amministrazione dei vescovi. Esso \u00e8 guidato dal presidente della Conferenza episcopale, attualmente l\u2019Arcivescovo di Los Angeles, Monsignor Jos\u00e9 H. Gomez, ed \u00e8 composto da tutti i presidenti dei Comitati episcopali e da un rappresentante di ogni Regione episcopale degli Stati Uniti. (IP)\n10 marzo - AFRICA Acs promuove durante la Quaresima cinque diversi progetti per sostenere sacerdoti e religiose al fianco delle comunit\u00e0 cristiane\n\u00c8 dedicata alle religiose della diocesi di Fada N\u2019Gourma, nel Burkina Faso, questa settimana, la campagna di Aiuto alla Chiesa che Soffre (Acs) pensata per la Quaresima. La fondazione di diritto pontificio sta promuovendo 5 iniziative, nelle 5 settimane che precedono la Settimana Santa, per i cristiani perseguitati in Africa e in questa terza settimana di Quaresima vuole sostenere, in particolare, le 36 religiose di varie congregazioni che a Fada N\u2019Gourma si occupano delle migliaia di cristiani obiettivo degli estremisti islamici. Le suore, ogni giorno, visitano le famiglie, sostengono soprattutto le mamme, cercano di assicurare le medicine ai malati e non dimenticano la catechesi per i bambini. Nelle scorse settimane Acs ha focalizzato invece l\u2019attenzione sulle famiglie cristiane sfollate a Cabo Delgado, in Mozambico, dove negli ultimi mesi la situazione dei cristiani \u00e8 diventata drammatica a causa della spirale di violenza innescata dagli estremisti islamici. Oltre 500mila persone hanno cercato rifugio nel territorio della pi\u00f9 sicura diocesi di Pemba. Le ferite da curare sono tante, evidenzia Acs, dalla perdita delle persone care all\u2019aver dovuto abbandonare ogni cosa pur di salvarsi. Gli aiuti della fondazione pontificia sosterranno sacerdoti e religiose non soltanto con il conforto della fede, ma anche con cibo e medicine. Nella seconda settimana di Quaresima Acs ha presentato la realt\u00e0 dell\u2019ampia regione del Sahel, ancora nel Burkina Faso, dove le vittime cristiane della violenza degli estremisti islamici sono ormai migliaia e i sacerdoti, chiamati a portare avanti il loro ministero pastorale, sono l\u2019unico punto di riferimento per i credenti. La \u201cFraternit\u00e0 sacerdotale dei preti africani\u201d organizza incontri periodici nei quali i sacerdoti possono ritrovare energie spirituali, ed \u00e8 questo progetto che Acs vuole sostenere. La quarta settimana di Quaresima sar\u00e0 focalizzata sulla Mauritania e sulle religiose che, pur vivendo in una realt\u00e0 quasi completamente islamica, mantengono viva la fiamma della carit\u00e0, impegnate nei villaggi al fianco di mamme, bambini, anziani e malati. Infine, nella quinta settimana di Quaresima, Acs vuole promuovere a Bauchi, in Nigeria, la ricostruzione della chiesa di San Pietro. Nella citt\u00e0 i cattolici sono appena il 3% e sono le prime vittime del terrorismo di Boko Haram, che per piegare la resistenza delle piccole comunit\u00e0 cristiane attacca anche i luoghi di culto. I fedeli per\u00f2 non vogliono rinunciare a ricostruire le chiese distrutte e questo desiderio anima anche i parrocchiani della chiesa di San Pietro, rasa al suolo in un attacco del 2018. Vogliono nuovamente avere un luogo dove celebrare la Santa Messa, i battesimi, i matrimoni e i funerali, ma la povert\u00e0 impedisce loro di farcela da soli. Per questo Acs ha deciso di contribuire. Per ogni progetto promosso nelle 5 settimane di Quaresima \u00e8 possibile fare donazioni sulla\n[pagina web](https://acs-italia.org/index.php/progetti-in-corso-ac/quaresima-2021-per-i-cristiani-vittime-dellestremismo-islamico-in-africa?fbclid=IwAR3RZUMJTEcf_tchlxLDwwIaJvkkWAJD3WyDDV3PslzDsr6jxA9HWGaf6EI) della fondazione pontificia. (TC)\n9 marzo - MAROCCO Grazie al gruppo delle Cicogne garantiti a Rabat aiuti nel tempo della pandemia\nMigliaia di mascherine e prodotti per l\u2019igiene distribuiti, 33mila pasti offerti, assistenza e aiuto a circa 70 persone a settimana: \u00e8 il bilancio di un anno di attivit\u00e0 del gruppo delle Cicogne della cattedrale di Rabat, in Marocco reso noto dal periodico della diocesi \u201cEnsenble\u201d. Nato nel marzo dello scorso anno, quando diversi volontari hanno voluto rimboccarsi le maniche per aiutare la popolazione subsahariana ad affrontare il periodo del confinamento dovuto alla pandemia, il gruppo, nel corso dei mesi, ha ampliato le sue attivit\u00e0. Oggi, grazie alle donazioni di ambasciate, associazioni caritative e diversi benefattori, accoglie chi ha bisogno di essere ascoltato, offre indumenti, coperte e alimenti. Particolare attenzione viene dedicata ai migranti. In accordo, poi, con diverse associazioni, i pi\u00f9 disagiati vengono indirizzati presso quelle organizzazioni che possano assisterli nella maniera pi\u00f9 adeguata. (TC)\n9 marzo - IRLANDA L\u2019episcopato chiede al governo di allentare le restrizioni per la pratica del culto\nPer i vescovi dell\u2019Irlanda il culto pubblico va ripristinato non appena le attuali restrizioni dovute alla pandemia di Covid-19 saranno allentate. In una dichiarazione rilasciata nel secondo giorno dell\u2019Assemblea generale di primavera, che si sta svolgendo on line, i presuli affermano che \u201c\u00e8 particolarmente doloroso per i cristiani essere privati, per il secondo anno consecutivo\u201d della possibilit\u00e0 di esprimere pubblicamente la loro fede durante il tempo della Settimana Santa e della Pasqua. I vescovi aggiungono che in realt\u00e0 \u00e8 stato dimostrato che gli edifici ecclesiastici sono tra i luoghi pi\u00f9 sicuri in cui potersi riunire e che le continue severe restrizioni per i funerali, ai quali sono ammesse solo dieci persone, stanno causando tanto dolori a molte famiglie. \u201cIn tutto questo periodo di pandemia l\u2019approccio della Chiesa \u00e8 stato saldamente fondato sulla protezione della salute e della vita e sulla promozione del bene comune - si legge nella dichiarazione dei vescovi -. Riconosciamo che sono necessarie forti restrizioni in tempi di grave minaccia per la salute pubblica. Tuttavia, tali restrizioni alla libert\u00e0 personale dovrebbero essere proporzionate e per il pi\u00f9 breve tempo possibile\u201d. Per i presuli \u201coccorre anche tenere in considerazione il benessere mentale, spirituale ed emotivo degli individui\u201d. Per questo chiedono al governo: che l\u2019allentamento delle restrizioni dal livello 5 includa la riapertura del culto pubblico, anche se in modo sicuro e limitato; che venga aumentato il numero delle persone che possono partecipare ai servizi funebri. Per i vescovi queste misure contribuirebbero notevolmente a dare un senso di speranza e consolazione a molti cristiani, in linea con il messaggio centrale della Pasqua, costituirebbero un sostegno sostanziale al benessere delle persone e delle comunit\u00e0 parrocchiali e sosterrebbero il bene comune. Infine i presuli raccomandano di posticipare le Prime Comunioni e le Cresime per il momento e assicurano la loro preghiera per quanti stanno soffrendo a causa del Covid-19 e per tutti coloro che se ne prendono cura. (TC)\n9 marzo - SENEGAL Dopo i disordini e le violenze dei giorni scorsi, l\u2019episcopato invita alla pace e al dialogo\nI vescovi della provincia ecclesiastica di Dakar, in Senegal, hanno lanciato un appello alla pace dopo le violente manifestazioni seguite all\u2019arresto di Ousmane Sonko, alla guida del partito di opposizione Patriotes du S\u00e9n\u00e9gal pour le travail, l\u2019\u00e8thique et la fraternit\u00e9 (Pastef). Arrestato il 3 marzo scorso perch\u00e9 accusato di stupro e di minacce di morte, il leader politico \u00e8 stato rilasciato ieri su cauzione, ma \u00e8 sottoposto a controllo giudiziario. Le tensioni, tuttavia, non accennano a diminuire. Nei giorni scorsi, negli scontri con le forze dell\u2019ordine, 8 persone hanno perso la vita, mentre diverse sono rimaste ferite. Si contano pure svariati danni ad esercizi commerciali. L\u2019arcivescovo Benjamin Ndiaye, arcivescovo di Dakar, invita alla ragionevolezza, alla saggezza e al senso civico\u201d nell\u2019interesse della nazione. Sonko si dichiara innocente e accusa il governo del presidente Macky Sall di voler mettere a tacere l\u2019opposizione e di impedirgli di candidarsi alle elezioni presidenziali del 2024. I presuli, riferisce La Croix Africa, chiedono di porre fine alle violenze. \u201cLo possiamo e lo dobbiamo - affermano - non solo difendendo i nostri diritti, ma anche assumendoci i nostri doveri e stabilendo le condizioni adatte per una migliore convivenza\u201d. I vescovi incoraggiano inoltre al dialogo, \u201cessenziale\u201d per un clima di pace e serenit\u00e0, ed esortano tutte le entit\u00e0 della societ\u00e0 senegalese \u201ca fare causa comune, per salvare la nazione\u201d. \u201c\u00c8 possibile, e lo dobbiamo al Creatore, in cui crediamo, che si aspetta un impegno sincero e vero da tutti noi per il bene di tutti\u201d aggiungono. Per monsignor Ndiaye, i gravi avvenimenti, verificatisi nel contesto della pandemia di Covid-19, hanno mostrato come il Paese possa cadere nella violenza indiscriminata, minacciando la coesione sociale. \u201cVite umane sono state strappate via (...) beni pubblici e privati (\u2026) sono stati saccheggiati, distrutti e rubati, senza alcuna considerazione morale o etica, sfidando ogni giustizia - osserva monsignor Ndiaye - rendendo la situazione di molti lavoratori e delle loro famiglie ancor pi\u00f9 precaria\u201d. (TC)\n9 marzo - GERMANIA Designati i vincitori del Premio cattolico contro xenofobia e razzismo 2021 promosso dai vescovi\nSi svolger\u00e0 il prossimo 8 giugno a Colonia la cerimonia di premiazione dei vincitori della quarta edizione del Premio cattolico contro la xenofobia e il razzismo conferito dalla Conferenza episcopale tedesca (DBK). Istituito nel 2015, il premio viene assegnato ogni due anni a persone e gruppi cattolici che si sono distinti nella lotta contro le discriminazioni razziali e nella promozione della convivenza pacifica tra comunit\u00e0 in Germania. Il suo obiettivo \u00e8 di rafforzare la testimonianza della Chiesa contro tutte le forme di esclusione e stigmatizzazione sociale verso le persone. \u201cNegli ultimi anni la nostra societ\u00e0 \u00e8 stata scossa dal terrorismo di destra. La posizione dei cristiani \u00e8 dalla parte delle vittime della violenza razzista. Insieme a molte altre persone di buona volont\u00e0, sosteniamo la convivenza pacifica, specialmente nei momenti difficili\u201d, spiega monsignor Stefan Hesse, presidente della giuria, nonch\u00e9 responsabile della Commissione per le Migrazioni della Dbk. Anche per questa quarta edizione si sono presentati numerosi i candidati, in tutto sessanta, segno \u2013 osserva monsignor He\u00dfe - della diffusa sensibilit\u00e0 dei cattolici tedeschi su questo tema. Il Premio mette in palio 10mila euro che possono essere divisi tra un massimo di tre vincitori. Il primo premio quest'anno quest\u2019anno \u2013 riporta il\n[sito della Dbk](https://www.dbk.de/presse/aktuelles/meldung/katholischer-preis-gegen-fremdenfeindlichkeit-und-rassismus-2) - \u00e8 andato agli organizzatori del Festival della pace di Ostrizt, in Sassonia (\"Ostritzer Friedensfest\"), iniziativa nata nel 2018 come risposta un festival musicale organizzato da esponenti di estrema destra alla periferia della citt\u00e0. Con il tempo l\u2019evento, promosso dalla comunit\u00e0 cattolica locale insieme a diverse associazioni della societ\u00e0 civile, \u00e8 riuscita a coinvolgere sempre pi\u00f9 cittadini contribuendo a diffondere un messaggio di integrazione in un contesto sociale che ha visto crescere in questi anni i consensi per i movimenti populisti. Per il secondo premio \u00e8 stato designato invece il progetto \u201cLost Places\", iniziativa che riunisce giovani donne rifugiate e persone anziane sole, offrendo al contempo prospettive di lavoro e opportunit\u00e0 di incontro tra diverse culture e generazioni. Infine, il terzo premio \u00e8 andato a \u201cDivine Concern\u201d, progetto promosso dai cappellani carcerari della diocesi di Fulda per aiutare, attraverso la musica, a superare sentimenti xenofobi nei confronti dei detenuti stranieri che inevitabilmente sono favoriti dall\u2019ambiente carcerario. (LZ)\n9 marzo - ITALIA \u201cIn cammino verso la luce\u201d: a Spoleto, Via Crucis on line animata dai giovani\n\u201cIn cammino verso la luce\u201d: si intitola cos\u00ec il progetto che l\u2019Arcidiocesi di Spoleto-Norcia, in Umbria, ha avviato in questa Quaresima 2021, attraverso l\u2019Ufficio catechistico. Si tratta di una Via Crucis on line animata dai bambini e dai ragazzi delle varie Pievanie, ovvero le zone pastorali. Ogni marted\u00ec e venerd\u00ec, sul sito web e sui canali sociali diocesani, i giovani ripercorrono, in audio-video, le stazioni del doloroso cammino di Ges\u00f9 verso il Golgota, prima della Crocifissione. \u201cIn questo anno pastorale particolare \u2013 afferma Sabrina Guerrini, coordinatrice del progetto - in cui la pandemia da Covid-19 costringe a limitare i rapporti umani e le frequentazioni con gli altri, i ragazzi che seguono la catechesi nella nostra diocesi non si sono scoraggiati, ma hanno voluto, insieme ai loro sacerdoti, alle famiglie ed ai catechisti, dare un segno visibile di comunione nella preghiera\u201d. \u201cOgni Pievania segue, con le oraizoni, le orme di Ges\u00f9, animando una parte della Via Crucis \u2013 spiega la coordinatrice \u2013 E cos\u00ec, percorrendo un\u2019unica strada tutti insieme, nella sequela di Cristo, si arriver\u00e0 a vedere la Luce del Risorto\u201d. Al termine di ogni stazione della Via Crucis, inoltre, c\u2019\u00e8 una video-presentazione delle parrocchie che compongono il territorio diocesano. \u201cSi tratta di una bella occasione \u2013 sottolinea ancora la Guerrini \u2013 per far conoscere ai ragazzi le diversit\u00e0 e la bellezza della nostra Chiesa locale, affinch\u00e9 possano comprendere che siamo un unico popolo di Dio in cammino e parte di un\u2019unica Chiesa\u201d. Finora, sono state realizzate le prime quattro stazioni della Via della Croce, disponibili al seguente link:\n[https://www.spoletonorcia.it/via-crucis-on-line-animata-dai-ragazzi-della-catechesi/](https://www.spoletonorcia.it/via-crucis-on-line-animata-dai-ragazzi-della-catechesi/) L\u2019iniziativa dedicata ai giovani non \u00e8 l\u2019unica avviata dall\u2019Arcidiocesi di Spoleto-Norcia in tempo di Quaresima: degne di nota sono anche le \u201c24 ore per il Signore\u201d, ovvero la liturgia penitenziale voluta da Papa Francesco sin dal 2014 ed oggi estesa in tutte le Chiese del mondo. Nella cittadina umbra, l\u2019evento si terr\u00e0 venerd\u00ec prossimo, 12 marzo, e vedr\u00e0 svolgersi, dalle 9.00 alle 20.00, l\u2019Adorazione Eucaristica nella Sala della Resurrezione del Centro giovanile diocesano. Infine, domenica 14 marzo, in tutte le diocesi dell\u2019Umbria si terr\u00e0 una \u201cGiornata di preghiera\u201d per implorare dal Signore la fine della pandemia e la liberazione da ogni male. Momento centrale della giornata sar\u00e0 la Santa Messa che l\u2019Arcivescovo locale, Monsignor Renato Boccardo, presieder\u00e0 alle ore 11.30 nella Basilica Cattedrale di Spoleto. (IP)\n9 marzo - FILIPPINE Il vescovo di Calbayog condanna fortemente l\u2019omicidio del sindaco della citt\u00e0\n\"Condividiamo il dolore della famiglia Aquino e delle famiglie del suo autista e della sua guardia del corpo, offrendo loro le nostre condoglianze e preghiere per l'eterno riposo delle anime dei loro cari e per il conforto nel loro lutto\". Queste le parole di condoglianza di monsignor Isabelo Abarquez, vescovo di Calbayog, in seguito all\u2019omicidio, nel pomeriggio di ieri, 8 marzo, del sindaco della citt\u00e0, Ronald Aquino, del suo autista e della sua guardia del corpo, riporta la pagina web dell'Episcopato e la stampa locale. \"Il togliere la vita e l'infliggere ferite e sofferenze a chiunque, sia come atto di aggressione sia per seminare paura nei cuori e nelle vite delle persone non pu\u00f2 mai essere giustificato\", ha affermato il vescovo, dopo che Aquino \u00e8 stato assalito da alcuni poliziotti mentre si stava recando alla festa di compleanno di suo figlio a Calbayog, Samar. \"La diocesi di Calbayog non tollera alcuna forma di repressione \u2013 ha dichiarato -, specialmente attraverso le uccisioni extragiudiziali. La vita \u00e8 un dono per tutti e nessuno ha il diritto di toglierla\u201d ha aggiunto, invitando le autorit\u00e0 competenti \"a condurre un'indagine approfondita e rapida sull'uccisione\u201d e a portare sul banco degli imputati i responsabili. (AP)\n9 marzo - HAITI I religiosi haitiani rilanciano l\u2019allarme dei vescovi: il Paese sta morendo. Il Presidente Mo\u00efse rispetti la volont\u00e0 del popolo\nA poco pi\u00f9 di un mese dall\u2019allarme lanciato dai vescovi haitiani sulla situazione \u201cesplosiva\u201d e insostenibile che sta vivendo il Paese, la Conferenza dei religiosi e delle religiose haitiani (Chr) lancia un duro atto di accusa contro il Presidente Jovenel Mo\u00efse, ancora saldamente al potere nonostante la societ\u00e0 civile haitiana ne chieda da tempo le dimissioni, anche in seguito a scandali ed episodi di corruzione, e la scadenza del mandato. Mo\u00efse, che ha voluto avviare una contestata riforma della Costituzione, governa da pi\u00f9 di un anno a colpi di decreto, perch\u00e9 non esiste un parlamento e le elezioni legislative, previste originariamente nel gennaio 2020, sono state rinviate al prossimo settembre, insieme alle presidenziali. Questo mentre la popolazione haitiana, gi\u00e0 vessata da miseria e malattie, vede il proprio futuro sempre pi\u00f9 incerto, minacciato adesso anche dal Covid-19: il 60% vive sotto la soglia della povert\u00e0, l\u2019inflazione \u00e8 altissima e mancano cibo e carburante. A ci\u00f2 si aggiungono le violenze perpetrate dagli squadroni della morte che seminano terrore ovunque in un contesto di \u201cimpunit\u00e0 quasi totale\u201d, come denunciato dagli stessi vescovi nella loro lettera pastorale del 2 febbraio. Ad Haiti, infatti, l'insicurezza e i rapimenti sono all'ordine del giorno. Nessuno \u00e8 risparmiato, creando cos\u00ec una paura diffusa tra la popolazione. Secondo i religiosi e le religiose haitiane, a un mese di distanza, il \u201cquadro cupo\u201d descritto dai vescovi continua a diventare sempre pi\u00f9 oscuro: \u201cNessuna decisione seria \u00e8 stata presa per alleviare le sofferenze delle persone o per proteggerle dalle aggressioni\u201d, \u00e8 la denuncia contenuta in una\n[lettera aperta indirizzata a Mo\u00efse.](http://www.alterpresse.org/spip.php?article26785#.YEdWmmhKj-g) \u201cL'unica cosa che sembra premervi \u2013 scrivono - \u00e8 portare a termine il vostro cosiddetto mandato a tutti i costi, in spregio delle legittime richieste di un intero popolo. Viene da chiedersi \u2013 prosegue la missiva - che senso ha aggrapparsi al potere anche illegittimamente o illegalmente, quando pi\u00f9 della met\u00e0 della sua popolazione vive in condizioni di insicurezza alimentare cronica? Perch\u00e9 volere a tutti i costi estendere o revocare una parvenza di mandato senza poter garantire la sicurezza della vita e dei beni, la libera circolazione delle persone? A cosa serve un presidente o un governo incapace di fermare il treno della morte che semina quotidianamente il lutto tra la popolazione?\u201d. Ricordando l\u2019invito a cambiare il Paese lanciato da San Giovanni Paolo II in occasione del suo viaggio apostolico ad Haiti nel 1983, i religiosi haitiani lamentano come a 38 anni di distanza il cambiamento si sia verificato in peggio: \u201cIl Paese \u2013 scrivono - sta morendo, la popolazione \u00e8 sotto giogo, l\u2019insicurezza dilaga, i pi\u00f9 poveri non ce la fanno pi\u00f9, la popolazione \u00e8 allo sbando e al limite della disperazione, il Paese non \u00e8 pi\u00f9 governato. Siamo testimoni e vittime di troppi crimini, troppe ingiustizie e disuguaglianze\u201d. \u201cUna discesa agli inferi\u201d la cui responsabilit\u00e0 \u2013 afferma in conclusione la lettera \u2013 ricade interamente sul Presidente Mo\u00efse che \u201cha il dovere di dare risposte rapide e concrete alle richieste del popolo, a cominciare dal rispetto delle leggi del Paese\u201d. (LZ)\n9 marzo - BOLIVIA Appello vescovi all\u2019unit\u00e0 nazionale: rispetto per tutti\n\u201cDio vuole il rispetto per ogni essere umano, rispetto incompatibile con il clima di scontro e di divisione che si crea e che si vive nel nostro Paese\u201d: \u00e8 quanto affermato da Monsignor Aurelio Pesoa, segretario generale della Conferenza episcopale della Bolivia (Ceb), nella Messa presieduta domenica scorsa presso la Basilica minore di \u201cSan Francesco\u201d a La Paz.\n[Durante la sua omelia](https://www.iglesiaviva.net/2021/03/07/iglesia-llama-a-dejar-el-ambiente-de-enfrentamiento-y-division-que-se-vive-en-el-pais/), il presule ha invitato i fedeli a \u201clasciarsi liberare da Cristo da ogni ingiustizia, da ogni male, da ogni atteggiamento di rancore e intolleranza\u201d, per condurre cos\u00ec una vita \u201cnell\u2019amore del Signore\u201d. \u201cCi relazioniamo con Dio \u2013 ha detto Monsignor Pesoa - attraverso l'onest\u00e0, la testimonianza, la compassione, la misericordia, la carit\u00e0 e una vita aperta alla sua volont\u00e0\u201d, perch\u00e9 \u201cil culto cristiano consiste nell'obbedire a Cristo e Lui ci ha insegnato a rispettare la dignit\u00e0 di ogni essere umano\u201d. Ricordando, poi, che \u201cogni essere umano \u00e8 un tempio della presenza di Cristo\u201d, il presule ha evidenziato che \u201cil rispetto dell'essere umano\u201d \u00e8 oggi \u201cla cosa pi\u00f9 importante\u201d. No, quindi a \u201cinsulti e litigi\u201d; no a chi \u201ccerca il guadagno con il culto di Dio\u201d e a chi \u201ctrama ogni tipo di trappola per annientare coloro che la pensano diversamente\u201d, perch\u00e9 \u201cGes\u00f9 ci chiede di non fare della casa del Padre un luogo di mercato\u201d. La Bolivia, quindi, \u201cil nostro amato Paese dove una grande maggioranza di persone si professa cattolica, non sia trasformata in uno spettacolo di intessi e di scontri\u201d. Guardando, poi, al tempo di Quaresima, Monsignor Pesoa ha invitato i fedeli a \u201cseguire Cristo ed a vivere secondo i suoi insegnamenti\u201d, riconoscendo \u201ctutto ci\u00f2 che Egli ha fatto per noi, con tutto il suo amore\u201d. Da ricordare che l\u2019omelia di Monsignor Pesoa \u00e8 stata pronunciata nel giorno in cui la Bolivia si \u00e8 recata alle urne per le elezioni regionali e municipali. Secondo i risultati non ancora definitivi, le consultazioni vedono luci ed ombre per il Movimento al Socialismo (Mas) attualmente al governo: gli exit poll, infatti, indicano che, pur avendo vinto in almeno sei dipartimenti su nove, il partito ha perso i sindaci delle citt\u00e0 principali, La Paz, Santa Cruz e Cochabamba. La tornata elettorale era stata richiamata dai vescovi in un messaggio diffuso i primi di marzo ed intitolato \u201cMa voi, fratelli, non stancatevi di fare il bene\" (2 Tess 3,13). In esso, i presuli ribadivano che la politica \u00e8 necessaria per costruire il Paese su solidi valori democratici; pertanto, essa va rivalutata attraverso la partecipazione attiva di tutti i cittadini al voto. Al contempo, la Ceb sottolineava che le elezioni si sarebbero svolte nel pieno della pandemia da Covid-19, che in Bolivia ha provocato finora circa 255mila casi e pi\u00f9 di 11.800 decessi. Ma non solo: l\u2019emergenza sanitaria \u201cha portato allo scoperto le gravi carenze della sanit\u00e0 pubblica ed ha causato una crisi generale economica, finanziaria e lavorativa\u201d, si legge nel messaggio. In quest\u2019ottica, i vescovi chiedevano a tutti il massimo rispetto delle normative igienico-sanitarie in tutte le procedure elettorali. Il documento si concludeva con la preghiera \u201cal Dio della vita e della pace\u201d e con l\u2019appello a \u201ccittadini e candidati affinch\u00e9 contribuiscano a costruire una Bolivia pi\u00f9 democratica e giusta, un\u2019autentica casa comune per tutti\u201d. (IP)\n9 marzo - PARAGUAY Crisi politica. Appello vescovi all\u2019ascolto e alla pace\nResta alta la tensione in Paraguay dove, da venerd\u00ec 5 marzo, si registrano manifestazioni della popolazione che chiede le dimissioni del governo. All\u2019origine delle proteste, la cattiva gestione, da parte delle autorit\u00e0, della pandemia da Covid-19 che finora ha provocato, su tutto il territorio, 170mila casi in totale e pi\u00f9 di 3.300 decessi, mentre la campagna di vaccinazione procede a rilento. Di fronte a questa drammatica situazione, il Consiglio permanente della Conferenza episcopale nazionale (Cep)\n[ha diffuso un messaggio](https://episcopal.org.py/?news=un-llamado-a-la-escucha-y-la-paz) in cui invita le parti in causa \u201call\u2019ascolto e alla pace\u201d. \u201cLe manifestazioni dei cittadini \u2013 si legge nel testo \u2013 sono iniziate come una celebrazione della democrazia\u201d, con cui la popolazione \u201c\u00e8 scesa in piazza per esprimersi pacificamente e per far conoscere alle autorit\u00e0 le sue legittime rivendicazioni\u201d nel contesto dell\u2019emergenza sanitaria. Tuttavia, i presuli si rammaricano del fatto che questi momenti \u201ccivici\u201d siano stati \u201crovinati da atti di violenza che hanno provocato feriti tra manifestanti e forze dell\u2019ordine\u201d. Di qui, l\u2019invito ad evitare situazioni simili, \u201cin una quadro di civilt\u00e0 e di strategia intelligente della sicurezza, cos\u00ec da identificare e ridurre le zone ad alto rischio\u201d. Centrale, dunque, il richiamo alla \u201ccollaborazione\u201d tra la polizia e cittadini. \u201cEsigere pacificamente risposte dalle autorit\u00e0 \u00e8 un diritto della popolazione che chiede gesti, azioni e, soprattutto, risultati nella gestione pubblica della pandemia \u2013 si legge nel messaggio episcopale \u2013 grazie alla fornitura, nei tempi e nei modi giusti, delle attrezzature e dei farmaci necessari a soddisfare i bisogni prioritari della cittadinanza, colpita dal coronavirus\u201d. La Cep riscontra, per\u00f2, una \u201cfrattura nel rapporto di fiducia tra cittadini e coloro che hanno la responsabilit\u00e0 del governo del Paese\u201d; per questo, i vescovi sottolineano \u201cl\u2019urgenza di ripristinare\u201d tale patto reciproco, cos\u00ec da \u201crafforzare la convivenza, la pace e la sicurezza nazionale\u201d. Al contempo, la Chiesa del Paraguay sottolinea l\u2019importanza della \u201ctrasparenza e del patriottismo\u201d, pratiche che le istituzioni pubbliche devono favorire \u201cin nome del bene comune, con particolare attenzione alla salute e all\u2019educazione, soprattutto in questa situazione critica provocata dalla pandemia\u201d. \u201cDobbiamo fare meglio e cambiare per il bene di tutti \u2013 aggiungono i vescovi \u2013 Abbiamo bisogno del coraggio della verit\u00e0, dell\u2019equit\u00e0 e dell\u2019impegno per ci\u00f2 che \u00e8 giusto\u201d. In quest\u2019ottica, i presuli domandano che \u201cla legittima indignazione del popolo sia ascoltata\u201d, perch\u00e9 \u201cservono urgentemente risposte e gesti concreti per risanare e ripristinare la fiducia\u201d nello Stato. Di fronte ad autorit\u00e0 che \u201cnon sono all\u2019altezza delle esigenze del Paese\u201d, in quanto \u201cinefficienti, inadatte ed improbe moralmente\u201d, la Cep denuncia la corruzione delle risorse pubbliche che \u201coltraggia gravemente il popolo, indebolisce la credibilit\u00e0 necessaria per generare l'unit\u00e0 ed ostacola un positivo dialogo nazionale incentrato su soluzioni in favore di tutti\u201d. L\u2019appello alla cittadinanza \u00e8, comunque, \u201calla calma e alla serenit\u00e0, affinch\u00e9 le manifestazioni siano veramente un momento democratico e non uno scontro tra fratelli\u201d. Giustizia, rispetto dei diritti umani e dialogo sono le vie indicate dalla Chiesa cattolica per \u201ccercare una soluzione di sostanza, e non solo di forma, ai problemi che affliggono la societ\u00e0\u201d, perch\u00e9 le tensioni sociali sono \u201cil sintomo di una societ\u00e0 che ha bisogno di un cambiamento efficiente ed efficace nella gestione e nel raggiungimento del bene comune\u201d. Richiamando, poi, il pensiero di Papa Francesco, la Cep sottolinea che \u201cgli atteggiamenti di odio, la violenza e lo spargimento di sangue sono incompatibili con gli insegnamenti religiosi\u201d e che \u201cla fraternit\u00e0 chiama tutti all\u2019eroismo dell\u2019amore\u201d. Intanto, si attende che il Capo dello Stato Mario Abdo Ben\u00edtez, annunci i nomi dei nuovi ministri che prenderanno il posto dei funzionari che hanno lasciato il loro incarico nei giorni scorsi. Il ministro della Salute, Julio Mazzoleni, infatti, si \u00e8 dimesso, mentre il presidente ha rimosso il responsabile dell'Istruzione, Eduardo Petta, il capo di gabinetto, Juan Ernesto Villamayor e la responsabile delle Pari Opportunit\u00e0, Nilda Romero. (IP)\n9 marzo - POLONIA Vescovi: i temi della 388.ma Assemblea Plenaria\nIl portavoce della Conferenza episcopale polacca, padre Leszek G\u0119siak SJ, ha annunciato sulla pagina web dell\u2019Episcopato, i temi principali che saranno affrontati, gioved\u00ec 11 marzo, a Varsavia, dalla 388.ma Assemblea Plenaria della Conferenza episcopale polacca, che si svolger\u00e0 nel pieno rispetto delle norme sanitarie vigenti. \u201cTra gli argomenti in discussione \u2013 ha riferito - ci saranno le questioni relative all'insegnamento della religione a scuola, quelle riguardanti la cura pastorale della famiglia, il documento \u201cIl cammino di formazione dei sacerdoti in Polonia\u201d, e le questioni riguardanti la Fondazione San Giuseppe dell'Episcopato polacco\". (AP)\n9 marzo - ZAMBIA #coronavirus. L\u2019impegno ecumenico delle Chiese per fermare la pandemia\nSensibilizzare le comunit\u00e0 per arginare la pandemia da Covid-19: \u00e8 quanto fanno le Chiese cristiane in Zambia, attraverso un\u2019apposita campagna informativa portata capillarmente sul territorio. Un esempio di questo operato ecumenico si \u00e8 avuto nei giorni scorsi, quando alcuni rappresentati della Conferenza episcopale cattolica (Zccb), del Consiglio nazionale delle Chiese (Ccz) e della Fraternit\u00e0 evangelica (Efz) si sono recati in due mercati di Lusaka per spiegare alle persone come difendersi dai contagi.\n[Parlando a nome dei tre organismi](http://amecea.blogspot.com/2021/03/zambia-churches-reaffirm-commitment-to.html), il pastore evangelico Paul Mususu ha ribadito la necessit\u00e0 di \u201cnon abbassare la guardia\u201d di fronte al virus. Per questo, egli ha ribadito l\u2019impegno della Chiesa a supportare gli sforzi del governo nazionale nella lotta alla pandemia. \u201cL\u2019emergenza sanitaria ha cambiato il moto con cui conduciamo la nostra vita quotidiana ed ha generato paure e incertezze nelle nostre comunit\u00e0 \u2013 ha sottolineato il reverendo Mususu \u2013 Per superare una pandemia di tale portata, sar\u00e0 necessaria la piena partecipazione del governo e di tutte le parti interessate\u201d. Di qui, l\u2019appello delle Chiese cristiane a tutta la popolazione, affinch\u00e9 continui ad essere \u201cproattiva\u201d e ad \u201caderire a tutte le linee-guida sanitarie stabilite dalle autorit\u00e0\u201d. \u201cLa vita \u00e8 un dono prezioso e dobbiamo trattarla come tale\u201d, ha sottolineato ancora il reverendo Mususu. \u201cLe Chiese \u2013 ha concluso \u2013 si sentono in dovere di assumere un ruolo attivo nella creazione di un ambiente che favorisca la buona salute delle persone\u201d. Nello specifico, la campagna si sensibilizzazione che si \u00e8 svolta nei due mercati di Lusaka ha visto anche la distribuzione di mascherine, gel disinfettanti e sapone per il lavaggio delle mani: tutti strumenti utili ad arginare la diffusione del Covid-19. Ad oggi, in Zambia si registrano pi\u00f9 di 82mila casi di contagi ed oltre 1.100 decessi, il che rende il Paese uno dei pi\u00f9 colpiti, in Africa, dalla seconda ondata della pandemia, provocata dalla cos\u00ec detta \u201cvariante sudafricana\u201d. (IP)\n9 marzo - PORTOGALLO Consiglio Nazionale della Pastorale Familiare. Monsignor Mendes: \u201c\u00c8 necessario rendere le famiglie protagoniste della pastorale familiare\"\nSabato scorso, nella sessione di apertura online del Consiglio Nazionale della Pastorale Familiare, il presidente della Commissione per i Laici e la Famiglia (CELF), monsignor Joaquim Mendes, vescovo ausiliare di Lisbona \u2013 si legge su Ecclesia - ha affermato quanto sia necessario \"rendere le famiglie protagoniste della pastorale familiare\" in questo anno della \u201cFamiglia Amoris Laetitia\u201d. \"Per raggiungere questo obiettivo \u2013 ha dichiarato -, \u00e8 necessario uno sforzo evangelizzatore e catechetico rivolto alla famiglia, che passa soprattutto attraverso la \u2018relazione\u2019, l'allargamento delle relazioni - senza dimenticare che sono le relazioni che evangelizzano, all'interno di un cammino sinodale - affinch\u00e9 una famiglia discepola diventi anche una famiglia missionaria\". \"Per svolgere la nostra missione abbiamo bisogno pi\u00f9 che mai di rafforzare il nostro \u2018cammino insieme\u2019, cio\u00e8 il nostro essere Chiesa, la nostra identit\u00e0\", ha spiegato il presidente della CELF. C\u2019\u00e8 bisogno che anche la famiglia sia protagonista e che una delle sue missioni sia proprio la trasmissione della fede, ha continuato monsignor Mendes, sottolineando la fragilit\u00e0 di coloro che invece appoggiano la \"mentalit\u00e0 della delega\" in parrocchia. Con questa mentalit\u00e0 \u2013 ha proseguito \u2013 si corre il rischio che i bambini percepiscano la fede \u201cnon come una realt\u00e0 che illumina la vita quotidiana, ma come un insieme di nozioni e regole che appartengono a una sfera separata dell'esistenza\". Da qui, dunque, l\u2019importanza di \u201ccamminare insieme\u201d. La parrocchia infatti \u201cha bisogno della famiglia per far sperimentare ai bambini e ai giovani il realismo quotidiano della fede\" e \"la famiglia ha bisogno del ministero dei catechisti e della struttura parrocchiale per offrire ai figli una visione pi\u00f9 organica del cristianesimo, per introdurli nella comunit\u00e0 e portarli verso orizzonti pi\u00f9 ampi\". \"Non basta avere strutture se non si sviluppano relazioni autentiche al loro interno \u2013 ha concluso il presule -; \u00e8 la qualit\u00e0 di tali relazioni che evangelizza in maniera efficace\u201d. Il Consiglio Nazionale della Pastorale della Famiglia riunisce i membri dei Consigli diocesani della Pastorale Familiare e dei Movimenti legati alla Pastorale Familiare. (AP)\n9 marzo - BRASILE Festa della donna. Al via ciclo di incontri live promossi dai vescovi sul ruolo delle donne nella missione della Chiesa\n\u201cDonne in missione\u201d. Questo il titolo di una serie di incontri on-line lanciati l\u20198 marzo dalla Conferenza episcopale brasiliana (Cnbb) in occasione della Giornata internazionale della donna. Organizzati dalla Commissione pastorale per l'azione missionaria e la cooperazione interecclesiale della Cnbb, gli incontri si svolgeranno l'8 di ogni mese per concludersi l\u20198 dicembre, Festa dell\u2019Immacolata, e saranno trasmessi in diretta sul canale Youtube della Cnbb. Ieri \u2013 riporta il\n[sito della Cnbb](https://www.cnbb.org.br/comissao-para-acao-missionaria-da-cnbb-lanca-serie-de-lives-mulheres-na-missao-nesta-segunda-feira-8/) - la prima sessione dedicata al tema: \u201cUn ritratto della presenza femminile nella missione ecclesiale oggi\u201d, in cui \u00e8 intervenuta la presidente della Conferenza dei religiosi del Brasile (Crb), suor Maria In\u00eas Ribeiro, nominata a gennaio da Papa Francesco consultore della Congregazione per gli Istituti di Vita Consacrata e le Societ\u00e0 di Vita Apostolica. Obiettivo dell\u2019iniziativa \u00e8 di dare visibilit\u00e0 al contributo delle donne alla missione della Chiesa in Brasile e nel mondo, poich\u00e9, il pi\u00f9 delle volte, sono proprio loro a svolgere attivit\u00e0 missionarie e il loro ruolo \u00e8 quanto mai centrale nella Chiesa. \u00c8 quanto sottolinea suor Sandra Amado, che lavora come consigliera nella Commissione pastorale per l'azione missionaria e la cooperazione interecclesiale: \u201cQuesti colloqui vogliono sottolineare la dimensione femminile dell\u2019azione missionaria della Chiesa \u2013 spiega -. Le donne partecipano attivamente alla costruzione del Regno di Dio nella societ\u00e0 del mondo contemporaneo. Sono state coraggiose e impavide nella missione loro affidata dal Vangelo, nel servire i pi\u00f9 poveri e bisognosi nel loro tempo e nei loro contesti. Senza la loro collaborazione, la missione della Chiesa non sarebbe cos\u00ec attiva e attuale nella vita del nostro popolo\", evidenzia suor Sandra. Secondo la religiosa, per parlare dell'importanza delle donne nella missione, \u00e8 necessario ricordare le figure femminili della Bibbia, soprattutto quelle del Nuovo Testamento: \u201cBasti pensare \u2013 dice - alla madre di Ges\u00f9 che lo ha amato, curato ed educato. Senza di lei, la Sua missione non sarebbe la stessa. C\u2019\u00e8 poi la donna samaritana che, incontrando Ges\u00f9, sente di aver trovato la sorgente dell'acqua viva! E Maria Maddalena, che vinse la paura delle tenebre e part\u00ec per incontrare il Risorto che la mand\u00f2 dagli apostoli, facendola cos\u00ec apostola degli apostoli!\u201d. Ma ancora oggi le donne nella Chiesa continuano a fare parlare di s\u00e9: \"L'immagine della suora inginocchiata davanti ai militari in assetto di guerra in Myanmar, \u00e8 un'icona dell'azione delle donne che vanno in missione con il cuore aperto, per abbracciare, incoraggiare, animare e servire coloro che ne hanno pi\u00f9 bisogno nella nostra societ\u00e0\", afferma suor Sandra. \u201cQuesta \u00e8 la sua missione: essere strumento di amore in un mondo polarizzato e impregnato di odio! Le donne sono in prima linea nella missione\u201d. (LZ)\n9 marzo - KENYA Allarme Consiglio interreligioso: politici non rispettano normative anti-Covid\n\u201cL\u2019inosservanza delle linee-guida contro il coronavirus da parte dei politici \u00e8 spaventosa e deludente\u201d: questo l\u2019allarme lanciato dal Consiglio interreligioso del Kenya (Irck), Paese in cui la pandemia ha provocato, finora, oltre 108mila contagi e circa 1.800 decessi. \u201cMentre noi compiamo ogni sforzo per evitare i contagi e la diffusione del virus nei luoghi di culto \u2013\n[si legge in auna nota](https://www.aciafrica.org/news/2998/politicians-non-compliance-with-covid-19-guidelines-appalling-kenyas-interfaith-council) \u2013 i politici continuano a tenere incontri pubblici, prendendo poche o nessuna misura preventiva n\u00e9 per se stessi, n\u00e9 per i partecipanti\u201d. \u201cSiamo delusi e sconvolti da questo atteggiamento\u201d, ribadiscono i membri dell\u2019organismo, perch\u00e9 \u201ctale comportamento sconsiderato, insieme al cattivo esempio dei politici kenioti, ha influenzato negativamente anche il popolo di Dio, facendogli prendere meno seriamente il rispetto dei protocolli, anzi: portando persino alla loro ignoranza totale\u201d. Di qui, l\u2019appello del Consiglio interreligioso ai rappresentanti delle istituzioni affinch\u00e9 \u201cdiano il buon esempio, rispettando le normative necessarie per evitare ulteriori vittime\u201d. Guardando, poi, con \u201cgioia e gratitudine\u201d all\u2019arrivo di un milione di dosi di vaccino AstraZeneca giunto nel Paese il 2 marzo, il Consiglio ne auspica l\u2019efficacia \u201ccontro l\u2019ulteriore diffusione del coronavirus, a partire dai lavoratori in prima linea\u201d. L\u2019organismo interreligioso invita poi i kenioti a continuare a seguire le normative igienico-sanitarie, perch\u00e9 \u201ctutti devono fare la nostra parte in questa lotta\u201d. In particolare, il Consiglio chiede ai fedeli di osservare scrupolosamente tutte le misure necessarie soprattutto per quanto riguarda le funzioni funebri, spesso tenute in condizioni di totale insicurezza, con tempi molto lunghi, mancata igienizzazione e nessun distanziamento fisico tra i partecipanti. Infine, dai membri dell\u2019organismo arriva l\u2019invito alla preghiera: \u201cDio cammina con noi \u2013 conclude la nota \u2013 Dobbiamo intensificare le nostre orazioni al Signore affinch\u00e9 possa porre fine alla pandemia\u201d. (IP)\n9 marzo - FILIPPINE I vescovi: la pandemia non deve ostacolare gli sforzi fatti per proteggere la nostra \u201ccasa comune\u201d\nI vescovi, il 3 marzo, in occasione del lancio virtuale del loro \"Programma Nazionale Laudato Si' 2021\", che istituzionalizza il \"pieno impegno della Chiesa a prendersi concretamente cura della nostra casa comune\" - si legge sulla pagina web dell'Episcopato -, hanno invitato i cattolici a non lasciare che la diffusione della pandemia di coronavirus, e la crisi da essa generata, ostacolino gli sforzi fatti per proteggere l\u2019ambiente. Monsignor Jose Colin Bagaforo, direttore di Caritas Filippine, intervenendo alla presentazione del Programma e ribadendo quanto sia stata devastante la pandemia, ha spiegato che se non riusciremo ad affrontare il cambiamento climatico e altre problematiche ambientali, ci\u00f2 non far\u00e0 che aggravare la tragedia. Affinch\u00e9, dunque \u2013 ha aggiunto -, il Programma, nato dal lavoro svolto dal gruppo della Intercommissione dell\u2019Episcopato sulla Laudato Si\u2019 e il Global Catholic Climate Movement \u2013 Pilipinas, abbia successo e impatto sull\u2019emergenza climatica, \u00e8 necessiario l\u2019impegno e la responsabilit\u00e0 di tutti. \"Facciamo appello al vostro sostegno\u201d ha detto il presule, perch\u00e9 \u201ci nostri sforzi rimarranno insufficienti, incompleti e immateriali, se non vi unirete a questa causa\u201d. Anche il cardinale Luis Antonio Tagle, prefetto della Congregazione per l'Evangelizzazione dei Popoli e presidente di Caritas Internationalis, in un videomessaggio ha insistito sulla necessit\u00e0 di passare dalle parole ai fatti nella cura del pianeta. \"Sosteniamo la protezione della nostra \u2018casa comune\u2019. Non basta parlare, ma bisogna promuovere quella che noi chiamiamo la spiritualit\u00e0 della gestione\", ha dichiarato il porporato. Da parte sua, il presidente dell\u2019Episcopato, l'arcivescovo Romulo Valles, ha precisato che il cambiamento climatico e il Covid-19 rappresentano due sfide diverse, ma esse hanno comunque alcune cose in comune: entrambe, infatti, sono globali ed entrambe richiedono che i Paesi lavorino insieme per trovare una soluzione. \"Spero che tradurremo i nostri \u2018s\u00ec\u2019 in azioni, per quanto piccole esse siano\u201d, ha concluso. \u201cCominciamo ad affrontare questa preoccupazione globale, facendo passi a livello locale e pratici, a casa e nelle nostre comunit\u00e0\". (AP)\n9 marzo - STATI UNITI Il 13-14 marzo l\u2019annuale colletta di Quaresima per i Catholic Relief Services\nAiuti alle vittime di persecuzioni, guerre e disastri naturali; assistenza e protezione ai minori immigrati non accompagnati alla frontiera tra Messico e Stati Uniti; progetti di sviluppo nei Paesi poveri; promozione della pace e della riconciliazione nelle aree di conflitto nel mondo: sono le aree di intervento dei Catholic Relief Services (Crs), l\u2019agenzia caritativa della Chiesa degli Stati Uniti per gli aiuti ai Paesi d\u2019oltremare. Ad essi \u00e8 dedicata l\u2019annuale colletta promossa dalla Conferenza episcopale (Usccb) nel periodo di Quaresima. Quest\u2019anno - informa il\n[sito dei vescovi](https://www.usccb.org/news/2021/catholic-relief-services-collection-protects-human-life-and-promotes-human-dignity) - la campagna di raccolta si terr\u00e0 nel week-end tra il 13 e il 14 marzo all\u2019insegna del motto \u201cAiuta Ges\u00f9 nascosto\u201d. I fondi raccolti saranno destinati a sei organismi cattolici impegnati in vari ambiti (emergenze, sviluppo, migrazioni, legalit\u00e0, giustizia e pace e pastorale). Essi sono, oltre ai Crs, l\u2019Ufficio nazionale per i servizi ai migranti e ai rifugiati (Mrs); l\u2019ufficio della Usccb per la giustizia e la pace internazionale; il Segretariato della Conferenza episcopale sulla diversit\u00e0 culturale nella Chiesa, che si occupa anche della pastorale dei migranti, rifugiati e gli itineranti e degli abitanti delle isole dell'Asia e del Pacifico; la Catholic Legal Immigration Network, Inc. (Clinic), la rete cattolica per l'assistenza legale agli immigrati, e il Fondo del Papa per gli aiuti di emergenza. Nell\u2019attuale crisi sanitaria mondiale, che nel 2020 ha ridotto drasticamente le offerte dei fedeli anche negli Stati Uniti, i fondi raccolti con la colletta sono ancora pi\u00f9 necessari e urgenti quest\u2019anno, come evidenzia monsignor Paul D. Etienne, presidente del Comitato per le Collette nazionali dell'Usccb: \u201cLa colletta raccoglie piccole donazioni che possono per\u00f2 avere un grande impatto. Anche una donazione di 10 dollari pu\u00f2 trasformare la vita di persone che erano gi\u00e0 nel bisogno quando \u00e8 scoppiata la pandemia\u201d, afferma il presule. Fondati nel 1943, in questi decenni i Crs hanno realizzato progetti importanti con effetti duraturi. Il sito dei vescovi statunitensi cita l\u2019esempio degli aiuti forniti nel mondo alle famiglie colpite da disastri naturali: grazie al loro intervento non solo sono stati forniti beni di prima necessit\u00e0 per l\u2019emergenza, ma \u00e8 stata anche stimolata l\u2019economia locale dei loro paesi, consentendo una ripresa nel lungo termine. Inoltre, grazie alle donazioni, l\u2019Ufficio nazionale per i servizi ai migranti e ai rifugiati (Mrs), continua ad aiutare gli immigrati minori non accompagnati al confine con il Messico, in particolare per i ricongiungimenti familiari, e a condurre la sua campagna per la riforma delle politiche migratorie negli Stati Uniti. \"Questa raccolta serve a garantire assistenza immediata ai poveri e ai vulnerabili, ma fornisce loro anche i mezzi per prosperare in futuro\", sottolinea monsignor Etienne che esorta i fedeli alla generosit\u00e0 nei limiti delle loro possibilit\u00e0. (LZ)\n9 marzo - AMERICA LATINA Giornata internazionale donna. Celam: donne tessono Chiesa sinodale e missionaria\nL\u2019operato delle donne \u201ctesse una Chiesa sinodale e missionaria\u201d: lo afferma Monsignor Miguel Cabrejos Vidarte, presidente del Consiglio episcopale latinoamericano (Celam)\n[in una nota diffusa ieri](https://prensacelam.org/2021/03/08/el-presidente-del-celam-reconoce-la-labor-de-las-mujeres-que-tejen-una-iglesia-sinodal-y-en-salida-misionera/), 8 marzo, in occasione della Giornata internazionale della donna. Esprimendo la sua riconoscenza e la sua gratitudine \u201ca tutte le donne dei nostri popoli latinoamericani e caraibici, soprattutto per il loro dono unico di essere una fonte di vita e per il loro coraggio di difenderla\u201d, il presule ricorda che la Giornata della donna non deve essere celebrata in una sola data, bens\u00ec \u201cin un\u2019intera esistenza\u201d. Le donne, sottolinea in particolare Monsignor Cabrejos, \u201csono le prime a portare la Buona Novella del Vangelo\u201d. Di qui, il richiamo al fatto che \u201c\u00e8 urgente che esse possano partecipare pienamente alla vita ecclesiale, familiare, culturale, sociale ed economica, grazie alla creazione di spazi e strutture che favoriscano una loro maggiore inclusione\u201d. In quest\u2019ottica, seguendo l\u2019esempio di Papa Francesco che in pi\u00f9 occasioni ha sottolineato il ruolo fondamentale delle donne nella Chiesa, il Celam sta avviando \u201cpassi decisivi per riconoscere e promuovere la leadership femminile\u201d, soprattutto nel cammino sinodale di riforma del Consiglio stesso, attualmente in atto. \u201cLa presenza delle donne \u2013 evidenzia il presidente dell\u2019organismo \u2013 spicca nel nostro proposito di continuare a tessere sogni, rinnovando impegni\u201d. \u201cCare sorelle \u2013 si legge ancora nel messaggio \u2013 i vescovi del continente latinoamericano vi ringraziano per la vostra dedizione e per il vostro impegno in favore delle comunit\u00e0\u201d. \u201cLa Chiesa \u00e8 Madre e Maestra\u201d, conclude il presule, incoraggiando tutte le donne a lasciarsi ispirare dal modello della Vergine Maria, \u201cdonna colma di saggezza\u201d e \u201cStella dell\u2019evangelizzazione\u201d. Oltre al Celam, altre singole Chiese latinoamericane hanno diffuso [messaggi](https://prensacelam.org/2021/03/08/asi-fueron-los-mensajes-de-la-iglesia-en-venezuela-panama-y-costa-rica-por-el-dia-internacional-de-la-mujer/) nella Giornata internazionale della donna. Ad esempio, il presidente della Conferenza episcopale del Venezuela, Monsignor Jos\u00e9 Luis Azuaje, ha espresso la sua vicinanza al genere femminile per \u201cil servizio di evangelizzazione e di promozione umana che garantisce la missione della Chiesa nella formazione dottrinale, nell\u2019esperienza della fede e nella carit\u00e0\u201d. Ma il presule si \u00e8 detto anche consapevole delle difficolt\u00e0 presenti: \u201cNon tutto \u00e8 facile per le donne \u2013 ha ribadito \u2013 In una societ\u00e0 che presenta segni di maschilismo, di violenza, tratta e altri mali, le donne vengono fatte soffrire in tanti modi. Per questo, nella societ\u00e0 e nelle famiglie devono essere presenti il perdono e la riconciliazione\u201d. Da Monsignor Azuaje anche il richiamo al fatto che \u201cle donne stanno assumendo sempre pi\u00f9 responsabilit\u00e0 in ambito politico, economico, scientifico, artistico e poetico, religioso, familiare ed educativo, il che \u00e8 una garanzia affinch\u00e9 l'essere umano e la sua dignit\u00e0 siano al centro dell'attenzione civile\". Sulla stessa linea Monsignor Jos\u00e9 Domingo Ulloa, Arcivescovo di Panama, il quale ha sottolineato \u201crendere omaggio alle donne non \u00e8 sufficiente; occorre fare di pi\u00f9 affinch\u00e9 esse possano sviluppare pienamente il loro protagonismo\u201d. In un mondo pieno di contrasti sociali, economici, politici, ambientali e culturali, ha ribadito il presule, \u201cin cui le principali vittime sono le donne e i bambini\u201d, bisogna saldare \u201cil debito sociale ed ecclesiale con il genere femminile in diversi settori della societ\u00e0\u201d. La Conferenza episcopale del Costa Rica, invece, ha chiesto di orientare \u201cla Chiesa e la societ\u00e0 verso il rafforzamento del ruolo indispensabile della donna, non come un favore, ma come il riconoscimento della loro dignit\u00e0 intrinseca\u201d. \u00c8 improrogabile, quindi, \u201cporre fine alla piaga della violenza e delle molestie, riconoscere la parit\u00e0 dei diritti nel mondo del lavoro, permettere alle donne di affermarsi in posizioni di comando, non manipolare ideologicamente la loro figura e condizione\u201d. Questo \u00e8 il momento giusto, ha concluso la Chiesa costaricense, per \u201ccontinuare a rivendicare i diritti che, per natura, dovrebbero essere propri delle donne\u201d, commemorando \u201cle loro lotte instancabili per la parit\u00e0 sociale\u201d. (IP)\n9 marzo - NAMIBIA I vescovi anglicani contro le perforazioni petrolifere nel bacino del Kavango\nTrentaquattro vescovi e tre arcivescovi anglicani di tutto il mondo hanno firmato una petizione, che chiede alla compagnia canadese ReConAfrica di fermare immediatamente le perforazioni petrolifere nel bacino del Kavango, in Namibia, si legge sulla pagina web del Consiglio Ecumenico delle Chiese (WCC). La petizione \u00e8 stata consegnata al Governo e al Consolato namibiano, a Citt\u00e0 del Capo, al quartier generale della ReconAfrica, a Vancouver, in Canada, e all\u2019Ombudsperson for Responsible Enterprise canadese. L\u2019iniziativa ha preso il via dopo che monsignor Luke Pato, vescovo di Namibia, ha annunciato alla Chiesa anglicana l\u2019inizio della trivellazione esplorativa. ReconAfrica ha acquistato i diritti di trivellazione su pi\u00f9 di 35.000 chilometri quadrati del bacino del Kavango, un'area protetta e sensibile dal punto di vista ambientale, che fornisce acqua al delta dell'Okavango. Il bacino \u00e8 un patrimonio mondiale e un sito Ramsar Wetland, un'area chiave della biodiversit\u00e0 e una delle sette meraviglie naturali dell'Africa. La regione ospita l\u2019ultima pi\u00f9 grande popolazione di elefanti africani, 400 specie di uccelli ed \u00e8 un santuario per molti altri animali. \u00c8 protetta dal protocollo della Commissione permanente per l'acqua del bacino del fiume Okavango. Questa esplorazione - si legge nella petizione - viola i diritti dei popoli indigeni secondo la Dichiarazione delle Nazioni Unite, essendo\"l'acqua un bene scarso e prezioso in Namibia, il Paese pi\u00f9 arido a sud del Sahara\", uno dei Paesi pi\u00f9 vulnerabili al cambiamento climatico. Secondo il sito web di ReconAfrica, \"il bacino potrebbe generare miliardi di barili di petrolio\", e rappresentare \u201cla pi\u00f9 grande operazione petrolifera del decennio\", ma \"con un potenziale di energia solare quasi senza rivali\u201d, estrarre miliardi di barili di petrolio in Namibia non ha senso, continua la petizione, anche perch\u00e9 \"ridurre le emissioni di carbonio \u00e8 una responsabilit\u00e0 globale\". \"Le preoccupazioni sollevate dagli attivisti locali sono state sminuite\u201d continua la petizione, nonostante \"le perforazioni nel bacino del Kavango frattureranno la sua struttura geologica e distruggeranno il sistema idrico che sostiene questo ecosistema unico e il santuario della fauna selvatica\". Persino il \u201cThe Namibian, il giornale nazionale che ha dato la notizia, \u00e8 stato minacciato di azioni legali\". A queste voci di protesta si \u00e8 unito il segretario generale del WCC, il Rev. Prof. Ioan Sauca, che ha espresso solidariet\u00e0 al popolo della Namibia e alla comunit\u00e0 anglicana. \"Non possiamo sacrificare i diritti delle comunit\u00e0 indigene \u2013 ha affermato - e distruggere il dono della creazione di Dio per il petrolio\". \u201cSe vogliamo raggiungere l'obiettivo internazionale di dimezzare le emissioni entro il 2030 e raggiungere la neutralit\u00e0 carbonica entro il 2050 \u2013 ha concluso -, dobbiamo porre fine alla nostra dipendenza dai combustibili fossili e passare a sistemi di energia rinnovabile ora\". Gioved\u00ec prossimo, sui gradini della Cattedrale di San Giorgio, a Citt\u00e0 del Capo, si terr\u00e0 una protesta silenziosa contro la trivellazione petrolifera nel bacino del Kavango. (AP)\n8 marzo - PANAMA Giornata Internazionale della donna. Monsignor Ulloa Mendieta celebra le donne e la loro missione indispensabile svolta per il bene della societ\u00e0\n\u201cRingraziamo Dio per il genio femminile, per la sua capacit\u00e0 di rendere bello questo mondo prendendosene cura e mantenendolo vivo\u201d. Queste le parole di monsignor Jos\u00e9 Domingo Ulloa Mendieta, O.S.A., arcivescovo metropolitano di Panam\u00e1, nel suo messaggio, diffuso oggi, per la Giornata Internazionale della Donna, con il quale ringrazia tutte le donne di Panama. Il presule ricorda i tanti ruoli ricoperti dalla donna nella societ\u00e0 e la sua leadership a sostegno della vita e della missione della Chiesa in molte comunit\u00e0. \u201cCelebriamo la donna e la missione indispensabile che svolge per il bene della societ\u00e0 nelle diverse dimensioni della sua vita\u201d scrive l\u2019arcivescovo, precisando che ringraziare e rendere omaggio, tuttavia, non \u00e8 sufficiente, poich\u00e9 esiste un debito sociale ed ecclesiale nei confronti delle donne. Sono loro infatti, insieme ai bambini, a vivere la maggior parte dei drammi che colpiscono questo mondo \u201cpieno di contrasti sociali, economici, politici, ambientali e culturali\u201d. Quindi, affinch\u00e8 esse \u201cpossano sviluppare pienamente il loro ruolo e sviluppare al massimo il loro protagonismo\u201d, nella chiesa e nella societ\u00e0, spiega, \u201c\u00e8 necessario fare ancora di pi\u00f9\u201d per loro. Alle donne, invece, monsignor Ulloa Mendieta chiede di essere fedeli al Dio che le ha chiamate, e le esorta ad aiutare \u201cla Madre-Chiesa ad ungere e guarire le ferite che tutti noi in un modo o nell'altro abbiamo aperto o inferto all'umanit\u00e0\u201d, nonch\u00e9 \u201cad illuminare senza paura, con il loro protagonismo la realt\u00e0 sociale, politica ed economica, e a contribuire a trasformare la violenza e la discriminazione in opportunit\u00e0 di uguaglianza\u201d. (AP)\n8 marzo - VIETNAM Al via ad Hanoi un nuovo istituto teologico per religiosi, sacerdoti e laici\nMigliorare la preparazione teologica dei sacerdoti, religiosi e laici e sostenere il loro ministero e la loro missione evangelizzatrice in Vietnam. Con questo obiettivo l\u2019arcidiocesi di Hanoi ha deciso di fondare un nuovo istituto di teologia. Intitolato a San Pietro L\u00ea T\u00f9y Martire, sar\u00e0 diretto dall\u2019arcivescovo, monsignor Joseph Vu Van Thien, assistito da tre sacerdoti e una suora. Nei giorni scorsi \u2013 riporta l\u2019agenzia\n[Eglises d\u2019Asie](https://missionsetrangeres.com/eglises-asie/archidiocese-de-hanoi-mgr-joseph-vu-van-thien-fonde-le-nouvel-institut-de-theologie-martyr-pierre-le-tuy/) - 300 religiosi e religiose hanno partecipato a un primo incontro semestrale nel convento locale delle Suore di San Paolo di Chartres in cui \u00e8 stato presentato il programma dei corsi. L'istituto proporr\u00e0 un triennio di formazione con 54 corsi e seminari che coprono diverse materie: Filosofia, Scritture, Storia della Chiesa, Dottrina, Liturgia, Ministeri, Morale, Vita consacrata e Musica sacra. Al termine del triennio conseguiranno una laurea in teologia. L'obiettivo \u00e8 di aiutare gli studenti ad approfondire la loro formazione spirituale attraverso lo studio della Parola di Dio e della teologia e ad adattare il loro lavoro pastorale e missionario alla situazione della Chiesa locale. Le iscrizioni per il primo anno accademico, che inizier\u00e0 il 6 settembre prossimo, sono gi\u00e0 aperte. Una religiosa presente all\u2019incontro ha spiegato che il nuovo istituto permetter\u00e0 a religiosi e religiose della sua congregazione di completare la loro formazione in loco, senza dovere andare in altre diocesi. Secondo le statistiche della Chiesa locale, l'arcidiocesi di Hanoi conta oggi 31 congregazioni e istituti religiosi con in tutto circa 750 membri. Solo tre congregazioni hanno la loro casa madre nell'arcidiocesi. (LZ)\n8 marzo - AUSTRIA Al via la plenaria virtuale dei vescovi su tratta, pandemia e fine vita\nSi \u00e8 aperta questo pomeriggio l\u2019assemblea plenaria della Conferenza episcopale austriaca (OBK) in corso per quattro giorni in modalit\u00e0 virtuale a causa della pandemia del Covid-19. A presiedere i lavori il presidente dei vescovi, monsignor Franz Lackner, arcivescovo di Salisburgo. La sessione \u2013 informa il sito della Conferenza episcopale \u2013 era prevista inizialmente in presenza a Seitenstetten, ma monsignor Lackner \u00e8 in autoisolamento per essere stato in contatto con una persona contagiata dal Covid-19 e si \u00e8 quindi deciso per una riunione on-line. La giornata odierna sar\u00e0 dedicata a un seminario di studio sulla tratta di esseri umani preparata da monsignor Franz Scharl, ausiliare dell'arcidiocesi di Vienna e vescovo incaricato del tema, con la partecipazione di esperti di diverse organizzazioni. Tra queste l'associazione \"Solwodi Austria\", da pi\u00f9 di trent\u2019anni impegnata a dare assistenza materiale, legale e psicologica a donne e ragazze vittime di violenza, traffico di esseri umani, sfruttamento sessuale e matrimoni forzati. In primo piano durante i lavori anche la questione del suicidio assistito e della cura nel fine vita, dopo la controversa sentenza la Corte costituzionale (VfGH) che l\u201911 dicembre scorso lo ha depenalizzato in quanto violerebbe il diritto all\u2019autodeterminazione delle persone. Una decisione che ha provocato la viva reazione dei vescovi per i quali si tratta di una \u201cinaccettabile rottura culturale\u201d con la precedente protezione incondizionata delle persone alla fine della vita Un altro tema all\u2019ordine del giorno sar\u00e0 infine l\u2019impatto della pandemia sulla vita della Chiesa in Austria, sulla pastorale e sulle sue opere di aiuto. (LZ)\n8 marzo - SRI LANKA Attentati di Pasqua. I cattolici chiedono giustizia per le vittime\nIeri, migliaia di cattolici in tutto il Paese \u2013 riporta UCA News- hanno partecipato nelle loro parrocchie alla Messa domenicale vestiti di nero in segno di protesta, non essendo ancora stata fatta giustizia per le vittime degli attacchi terroristici della domenica di Pasqua 2019. Attentati a tre chiese e a tre hotel di lusso, rivendicati da un gruppo estremista islamico locale, il National Thowheed Jamath, in cui hanno perso la vita almeno 279 persone e ne sono state ferite 500. In questa \u201cDomenica Nera\u201d, come \u00e8 stata definita, i fedeli hanno esposto striscioni e manifesti nelle principali citt\u00e0 dello Sri Lanka, si sono raccolti in silenzio in ricordo delle vittime e, accompagnati dal suono delle campane, hanno recitato preghiere alle 8.45, l\u2019ora in cui, il 21 aprile 2019, tre bombe sono state fatte esplodere simultaneamente in tre chiese, il giorno di Pasqua. \"Tutti i membri del governo dovrebbero lavorare insieme per completare le indagini il pi\u00f9 presto possibile e far rispettare la legge a tutte le persone coinvolte\u201d \u2013 ha affermato il cardinale Malcolm Ranjith, arcivescovo di Colombo, dopo la Messa, nella chiesa di Sant'Antonio a Kochchikade - e \u201cil presidente \u2013 ha aggiunto - dovrebbe fare ci\u00f2 che deve il pi\u00f9 presto possibile\u201d. Il rapporto finale della Commissione d'inchiesta, che ha indagato sugli attacchi terroristici, \u00e8 stato consegnato al presidente il mese scorso e ora il governo, secondo il cardinale Ranjith, dovrebbe impegnarsi ancora di pi\u00f9 in \u201cun'indagine onesta sul presunto coinvolgimento delle forze politiche negli attentati, su chi li ha pianificati e li ha finanziati, e sulle organizzazioni internazionali dietro le esplosioni\u201d. Il porporato, sperando che per trovare i colpevoli siano coinvolti nelle indagini i Servizi segreti, la Polizia criminale e la Divisione che indaga sui reati di terrorismo, ha auspicato che si svolga presto un processo, prima del 21 aprile. \u201cSe tale processo non avr\u00e0 luogo \u2013 ha dichiarato -, dovremo mobilitare ancor di pi\u00f9 la popolazione\". \"Non possiamo rimanere in silenzio finch\u00e9 non scopriremo chi c'\u00e8 dietro questa catastrofe. Ottenere una risposta \u00e8 una questione di giustizia\", ha affermato monsignor J.D. Anthony, vescovo ausiliare di Colombo, durante la messa a Katuwapitiya, Negombo, il 7 marzo. Questo \u00e8 solo il primo passo, ha concluso il presule, \u201ccontinueremo questo grande e lungo viaggio finch\u00e9 non otterremo giustizia. Abbiamo aspettato pazientemente per due anni e ora i giorni bui sono finiti\". (AP)\n8 marzo - UNGHERIA La gioia dei vescovi dopo aver appreso che il Papa si recher\u00e0 a Budapest per il 52.mo Congresso Eucaristico Internazionale\n\u201cCon grande gioia abbiamo appreso la notizia, che il Santo Padre ha annunciato la sua decisione di venire a Budapest per la Santa Messa alla conclusione del 52.mo Congresso Eucaristico Internazionale\u201d: lo scrivono in un comunicato i vescovi dell\u2019Ungheria dopo che Francesco, durante la conferenza stampa sul volo di ritorno dal viaggio apostolico in Irak, ha spiegato ai giornalisti che il suo prossimo impegno internazionale sar\u00e0 in Ungheria. Il Congresso Eucaristico Internazionale \u00e8 previsto dal 5 al 12 settembre, vuole confermare la fede dei credenti, ricostruire l\u2019identit\u00e0 della comunit\u00e0 cristiana mediante una nuova evangelizzazione, approfondire la comunione con Cristo e con i fratelli, lavorare alla riconciliazione fra i popoli, essere un\u2019occasione per rinsaldare il dialogo tra i cristiani. \u201cSiamo sicuri - concludono i vescovi - che la presenza del Santo Padre sar\u00e0 un grande incoraggiamento e rinforzamento spirituale a tutti noi e ai partecipanti del Congresso Eucaristico\u201d. (TC)\n8 marzo - ITALIA Compie un anno il Caffe carmelitano, riflessione sul Vangelo che arriva su Whatsapp\nSono quasi 4 mila ormai le persone che in Italia, e non solo, ricevono tutti i giorni esattamente da un anno la riflessione sul Vangelo quotidiano inviata, tramite Whatsapp, dai padri carmelitani scalzi della Liguria. Il 9 marzo \u00e8 infatti il primo anniversario del Caff\u00e8 carmelitano, nato nel 2020 \u201cnei giorni difficili del confinamento per il Covid-19\u201d, per iniziativa dei carmelitani scalzi di Sant\u2019Anna a Genova: lo ricorda padre Federico Trinchero, missionario carmelitano in Centrafrica, che fa parte dell\u2019equipe animatrice dell\u2019iniziativa. Come riportato lo scorso anno da\n[Vatican News](https://www.vaticannews.va/it/chiesa/news/2020-06/coronavirus-caffe-carmelitano-intervista-padre-galbiati.html), si tratta di un breve audio contenete la lettura del Vangelo del giorno, seguita da una riflessione del frate incaricato, una preghiera e un augurio per una serena giornata. \u00c8 possibile [iscriversi](https://www.carmeloligure.it/) e riceverlo anche via Telegram. \u201cPer fare un caff\u00e8 - ricorda il missionario - sono necessarie quattro semplici cose: acqua, una miscela ben macinata e tostata, fuoco e una moka. Anche il Caff\u00e8 carmelitano - spiega padre Trinchero - ha bisogno di quattro semplici ingredienti: l\u2019acqua della nostra vita, il caff\u00e8 della Parola di Dio, il fuoco della preghiera, la moka di una comunit\u00e0 di frati. E cos\u00ec, ogni mattina, un gruppo sempre pi\u00f9 grande di amici riceve, direttamente a casa propria, una piccola tazzina di caff\u00e8 caldo, che si beve in cinque minuti. Un caff\u00e8 buono come il Vangelo che, per ormai ben pi\u00f9 di 3.780 persone sparse in Italia e nel mondo, \u00e8 diventato un buongiorno atteso, un compagno di viaggio, un aiuto per la preghiera e per la vita\u201d. \u201cSe le epidemie si susseguono lungo la storia, se la tecnologia evolve rapidamente, la Parola di Dio, invece, resta in eterno\u201d, riflette il frate. Il Caff\u00e8 carmelitano vuole essere \u201cun piccolo aiuto affinch\u00e9 la Parola del Vangelo possa raggiungere tante persone\u201d, quelle che poi in fondo costituiscono \u201clo zucchero\u201d da aggiungere al caff\u00e8. (GA)\n8 marzo - TERRA SANTA Pastorale ecumenica, scuole cattoliche e Anno della Famiglia Amoris laetitia le priorit\u00e0 degli Ordinari Cattolici\nLe \u201cLinee guida per una pastorale ecumenica\u201d, il futuro delle scuole cattoliche e l\u2019Anno della Famiglia Amoris laetitia sono stati al centro della riunione plenaria dell\u2019Assemblea degli Ordinari Cattolici di Terra Santa svoltasi la scorsa settimana ad Haifa, allo Stella Maris Pilgrims Center. I partecipanti, alcuni in presenza, altri on line, hanno anzitutto analizzato le Linee guida per la pastorale ecumenica, precisato alcuni punti e approvato il testo per le Chiese Cattoliche di Terra Santa. Il documento dovr\u00e0 ora essere sottoposto alla Santa Sede e successivamente sar\u00e0 consegnato ai sacerdoti come strumento di aggiornamento per una pastorale ecumenica pi\u00f9 chiara e rispettosa della fede dei singoli individui. I parroci vi troveranno risposte circa le celebrazioni eucaristiche, l\u2019amministrazione di alcuni sacramenti in caso di necessit\u00e0 e i matrimoni misti. A proposito delle scuole cattoliche gli Ordinari di Terra Santa hanno ribadito di averne a cuore il futuro e la missione alla quale sono chiamate: la formazione integrale della persona umana, la formazione di cittadini impegnati culturalmente, socialmente e professionalmente, la formazione di cristiani capaci di testimoniare Cristo nel loro ambiente di vita. L\u2019obiettivo, adesso, \u00e8 di aiutare le scuole cattoliche per un rilancio pi\u00f9 energico e fedele all\u2019ideale per il quale sono state create. A proposito dell\u2019Anno della Famiglia Amoris laetitia, istituito da Papa Francesco e che sar\u00e0 aperto il 19 marzo, gli Ordinari di Terra Santa hanno deciso che in nei prossimi mesi saranno organizzati corsi di formazione per giovani e fidanzati, di accompagnamento per giovani famiglie e iniziative per assicurare vicinanza a quelle in difficolt\u00e0 o in situazione di sofferenza. \u201cL\u2019Esortazione Apostolica Amoris Laetitia offre grandi incentivi per rinnovare la nostra pastorale rivolta alla famiglia, composta da genitori, figli, nonni - si legge nel comunicato finale della plenaria degli Ordinari di Terra Santa -. Tanto si \u00e8 fatto, ma si potrebbe fare di pi\u00f9 e in maniera pi\u00f9 organizzata ed incisiva. \u00c8 importante per i parroci essere disponibili ad accompagnare le famiglie, farsi aiutare da persone competenti quando sia necessario ricorrere alle scienze umane, e coinvolgere famiglie mature ed impegnate quali testimoni credibili\u201d. Infine \u00e8 stato deciso che un Ufficio di consulenza giuridica e un Centro di ascolto saranno operativi da Pasqua presso la segreteria dell\u2019Assemblea e che la prossima plenaria si svolger\u00e0 a Nazareth il 5 e 6 ottobre. (TC)\n8 marzo - MYANMAR Appello dei Francescani alla leadership militare affinch\u00e9 fermi la violenza\nL'Ordine dei Frati Minori dell'Asia orientale, in una dichiarazione rilasciata oggi e riportata da Licas News, hanno espresso la loro preoccupazione per l\u2019aumento degli episodi di violenza in Myanmar, in seguito al colpo di Stato militare, avvenuto il 1\u00b0 febbraio scorso, e hanno invitato la leadership militare a \u201cfermare la fame di sangue\u201d, affinch\u00e9 regnino la giustizia e la pace nel Paese. La Congregazione religiosa, alla luce delle immagini e dei video trasmessi dal Myanmar, che ritraggono la sofferenza di un popolo che ha sperato e lottato per un governo democratico, nella nota hanno detto di volersi unire nella preghiera ai molti cristiani del Paese birmano - sacerdoti, missionari e laici \u2013 affinch\u00e9 \u201cquesto periodo di oscurit\u00e0 che aleggia sulla loro terra finisca presto\u201d. Hanno chiesto, inoltre, il rilascio dei leader e degli attivisti civili, esortando i militari a sostenere \"la dignit\u00e0 umana e i diritti umani\". \"Invochiamo il Signore, che ha promesso di essere vicino al suo popolo \u2013 hanno scritto i francescani -, affinch\u00e9 la giustizia e la pace regnino in Myanmar, e la riconciliazione, attesa da tempo, possa avere inizio\". La dichiarazione \u00e8 arrivata nel giorno in cui i sindacati hanno chiesto la chiusura di negozi, fabbriche e banche nella citt\u00e0 pi\u00f9 grande del Myanmar, Yangon, per esprimere dissenso e protestare contro i governanti militari. Il Paese \u00e8 stato attraversato da grandi proteste anche ieri, 7 marzo, in varie citt\u00e0, tra cui Yangon, Lashio e Mandalay. Secondo le Nazioni Unite, la polizia e i militari, per cercare di reprimere le manifestazioni e gli scioperi quotidiani, dopo il colpo di Stato, hanno ucciso pi\u00f9 di 50 persone e, secondo i dati forniti dall'Associazione di assistenza ai prigionieri politici sarebbero quasi 1.800 le persone trattenute dalla giunta militare dal 7 marzo. (AP)\n8 marzo - MAURITIUS Cardinale Piat: tolleranza zero contro la corruzione, ne va della sopravvivenza della societ\u00e0\nContro la corruzione, occorre la \u201ctolleranza zero\u201d, perch\u00e9 ci\u00f2 che \u00e8 in gioco \u00e8 la sopravvivenza stessa della societ\u00e0, non solo l\u2019etica e la moralit\u00e0. Questo il passaggio principale della lunga\n[Lettera pastorale per la Quaresima](https://www.dioceseportlouis.org/wp-content/uploads/2021/02/lettre-pastorale-2021.pdf) scritta dal Cardinale Maurice Piat, vescovo di Port-Louis, nelle Isole Mauritius. Un documento ampio ed articolato, dal titolo \u201cSperare ancora oggi\u201d, che si sofferma sulla drammatica realt\u00e0 del Paese. \u201cLa corruzione \u00e8 un cancro che indebolisce la fiducia nel futuro\u201d, afferma il porporato, ricordando che oltre alla pandemia da Covid-19, esiste anche \u201cla pandemia della corruzione\u201d, una piaga che va deplorata e che \u201cmette in pericolo la sicurezza dell\u2019intera nazione\u201d. \u201cOgni cittadino che si rispetti e che vuole servire la comunit\u00e0 \u2013 aggiunge il Cardinale Piat \u2013 non deve guardare alla ribalta mediatica, al profitto o al potere personale, bens\u00ec soltanto al servizio leale della giustizia ed al rispetto del diritto\u201d. Questa, infatti, \u201c\u00e8 la sola eredit\u00e0 che bisogna lasciare ai posteri\u201d. Il vescovo di Port-Louis sottolinea, dunque, che per vincere le pratiche corrotte occorre \u201cla saggezza di uomini e donne che sappiano porre il bene comune al di sopra dei loro interessi personali\u201d. Di qui, l\u2019esortazione a praticare \u201cconcretamente la solidariet\u00e0\u201d a tutti i livelli, mettendo in atto la condivisione, l\u2019ascolto e il sostegno reciproco, \u201clottando anche contro lo scoraggiamento\u201d che i tempi contemporanei comportano. Le Isole Mauritius, infatti, stanno vivendo un momento difficile: il Cardinale Piat ricorda che la pandemia ha provocato non solo contagi e vittime, ma anche una grave crisi economica e sociale, aggravata da un alto tasso di disoccupazione e diverse violenze. Ma questa situazione di incertezza, sottolinea il porporato, deve per\u00f2 essere uno stimolo ad una maggiore creativit\u00e0 per migliorare la qualit\u00e0 della vita, puntando su sobriet\u00e0, solidariet\u00e0 e salvaguardia del Creato. Questo \u201ctempo di crisi\u201d, ricorda ancora il porporato, in realt\u00e0 \u00e8 \u201cun tempo di grazia\u201d per riflettere sulle vere questioni di senso della vita e, soprattutto, per accogliere ed ascoltare maggiormente la Parola di Dio. Di qui, l\u2019invito rivolto ai fedeli a sviluppare un dialogo \u201ccuore a cuore\u201d con il Signore, cos\u00ec da scoprire tutte le opportunit\u00e0 che Egli ci offre, perch\u00e9 \u201cla vita conserva il suo valore anche nel tempo della prova\u201d. La crisi \u201cnon \u00e8 una punizione divina\u201d, ribadisce il Cardinale Piat, bens\u00ec \u00e8 un\u2019occasione per \u201caprire nuove prospettive\u201d, forti del fatto che \u201cDio ci ama gratuitamente, come suoi figli\u201d. La \u201cnuova alleanza\u201d con Lui, basata non sulla paura, ma sull\u2019amore e della quale si deve fare memoria attraverso l\u2019Eucaristia, deve essere \u201cla bussola della nostra vita\u201d, spiega il porporato. In questo modo, sar\u00e0 possibile costruire \u201cun mondo pi\u00f9 fraterno\u201d, basato sulla promozione del bene comune, sulla solidariet\u00e0, sulla misericordia, sull\u2019impegno per la pace sociale e sulla lotta per la giustizia. La crisi derivante dalla pandemia da Covid-19 pu\u00f2 rappresentare \u201cuna speranza\u201d, si legge ancora nella Lettera pastorale, perch\u00e9 \u201cpu\u00f2 aiutare a risvegliare la coscienza delle persone\u201d. L\u2019esempio da seguire, suggerisce il vescovo di Port-Louis, \u00e8 quello di No\u00e8 che, fiducioso nel Signore, ricominci\u00f2 da capo. Spetta dunque a noi, ora, \u201cmettere in atto un nuovo stile di vita\u201d, praticando l\u2019equa ripartizione delle risorse, il rispetto della natura e l\u2019aiuto per i poveri. \u201cNessuno si salva da solo \u2013 conclude la missiva \u2013 Dio non ci abbandona\u201d. (IP)\n8 marzo - MESSICO Violenza contro le donne. Il cardinale Aguiar Retes: \u201cPiaga ingiustificabile che va eliminata dalla nostra societ\u00e0\u201d\nll cardinale Carlos Aguiar Retes, arcivescovo metropolita di Citt\u00e0 del Messico, nella Messa celebrata nella Basilica di Nostra Signora di Guadalupe, ieri, nella terza domenica di Quaresima, in occasione della Giornata internazionale della donna, che si festeggia oggi in tutto il mondo, ha condannato la violenza contro le donne, una piaga ingiustificabile che deve essere \"eliminata dalla nostra societ\u00e0\". \u201cLa comunit\u00e0 dei discepoli di Cristo \u2013 ha affermato - \u00e8 chiamata a testimoniare ed esprimere la presenza, in ogni persona, maschio o femmina, dello Spirito Santo; per questo la Chiesa difende la stessa dignit\u00e0 per entrambi i sessi, poich\u00e9 ogni persona \u00e8 una dimora, un nuovo tempio, dove risiede Dio\u201d. \"\u00c8 quindi necessario \u2013 ha aggiunto - educarci ad esprimere nella condotta sociale il rispetto per ogni persona, e ad eliminare dalla nostra societ\u00e0 l'ingiustificabile piaga della violenza contro le donne\". Per essere discepoli del Signore Ges\u00f9 \u2013 ha continuato il porporato \u2013 \u201cdobbiamo prendere la croce e seguirlo\u201d, affrontando tutte le situazioni conflittuali e difficili che si presentano e \u201cvivendole con fiducia in Dio\u201d, esattamente \u201dcome Ges\u00f9 ha vissuto la sua Passione e la sua morte sulla croce, con piena fiducia, e in un atteggiamento di obbedienza filiale a Dio, suo Padre\u201d. Non dobbiamo, dunque, lasciarci scoraggiare dai \u201dnostri fallimenti, limiti e peccati\u201d e ricorrere alla miserircordia divina. Il cardinale Aguiar Retes, infine, si \u00e8 affidato alla Vergine di Guadalupe e, in questo mese di marzo, ha chiesto che essa aiuti e accompagni la conversione delle \u201cfamiglie in cellule dinamiche e partecipative in una societ\u00e0 fraterna, solidale, capace di riconciliarsi, di rafforzare la speranza e di esprimere con il suo stile di vita, che Dio cammina con noi!\u201d. Che Nostra Signora di Guadalupe \u2013 ha concluso \u2013 ci aiuti \u201cad affrontare le conseguenze di questa pandemia globale, ci renda coraggiosi per intraprendere i cambiamenti che sono necessari per il bene comune\u201d e accresca \u201cnel mondo il senso di appartenenza ad un'unica grande famiglia, rendendoci consapevoli del legame che ci unisce tutti\u201d. (AP)\n8 marzo - IRAQ Consiglio delle Chiese del Medio Oriente (Mecc): visita del Papa \u201csegno di amore e guarigione\u201d\n\u201cUn segno di amore e guarigione\u201d che \u201ccerca di sanare le ferite della popolazione sofferente del Medio Oriente, in particolare dell\u2019Iraq\u201d. Cos\u00ec il Consiglio delle Chiese del Medio Oriente (Mecc) ha commentato la visita di tre giorni di Papa Francesco in Iraq, terminata questa mattina con la partenza dell\u2019aereo papale da Baghdad alla volta di Roma. In una\n[nota](https://www.mecc.org/mecc/2021/3/5/the-middle-east-council-of-churches-supreme-pontiff-visit-is-a-call-of-steadfastness-in-the-face-of-obscurantism-violence-and-annihilation), il Segretario Generale del Mecc, Michel Abs, ha sottolineato che la visita del \u201cPontefice della fratellanza umana\u201d \u00e8 \u201cun richiamo alla fermezza di fronte all\u2019oscurantismo, alla violenza e all\u2019annientamento\u201d in \u201cuno dei momenti pi\u00f9 critici della storia moderna\u201d. Osservando la partecipazione di tutte le componenti della societ\u00e0 irachena agli incontri con il Papa, Abs sottolinea l\u2019importanza religiosa, ma anche politica per il Paese di questo evento \u201cstorico\u201d, che offre un\u2019occasione di \u201criconciliazione tra fratelli in una societ\u00e0 ricca di risorse e di innovazione, dopo che erano stati alienati l\u2019uno dall\u2019altro da guerre e trasformazioni globali\u201d. In questo senso, afferma, \u201cla visita di Papa Francesco pu\u00f2 costituire senza dubbio un cambio di passo nei rapporti tra le varie componenti di una societ\u00e0 unificata, ma annegata nelle sabbie mobili degli interessi internazionali\u201d. Per il Consiglio delle Chiese del Medio Oriente questa \u201cvisita benedetta\u201d \u00e8, inoltre, in sintonia con gli obiettivi che l\u2019organismo ecumenico si \u00e8 prefisso dal suo inizio mezzo secolo fa \u201cdi riunire persone e gruppi di varie affiliazioni\u201d. Membro del Consiglio mondiale delle Chiese (Wcc), il Mecc riunisce 27 Chiese di 8 paesi in Medio Oriente e del Nord Africa appartenenti a quattro famiglie (ortodossa, ortodossa orientale, evangelica e cattolica) con l\u2019obiettivo di costruire ponti tra le Chiese mediorientali e le Chiese di tutto il mondo ed esprimere una voce cristiana comune nella regione, rafforzando la presenza e la testimonianza delle Chiese in Medio Oriente. (LZ)\n8 marzo - MONDO Giornata internazionale donna. Movimento lavoratori cristiani: donne leader per un futuro di uguaglianza e pienezza di vita\n\u201cDonne leader per un futuro di uguaglianza e pienezza di vita, nel contesto della pandemia da Covid-19\u201d: questo il tema del\n[messaggio](https://mmtc-infor.com/en/noticias-4/noticias-del-mmtc/460-march8message) diffuso dal Movimento dei lavoratori cristiani (Mmlc) per l\u2019odierna Gionata internazionale della donna. Il testo di quest\u2019anno \u00e8 stato scritto, nello specifico, dal Consiglio delle donne del Movimento dei lavoratori contadini di San Marcos, in Guatemala. \u201cL\u2019esperienza della pandemia \u2013 si legge nel documento \u2013 ci ha permesso di vedere e apprezzare il contributo delle donne nell'economia familiare e comunitaria. Abbiamo contribuito come tecniche e professioniste della salute, restando in prima linea. Come leader, guide spirituali e promotrici della salute integrale della famiglia e della comunit\u00e0, inoltre, abbiamo contribuito con le nostre conoscenze ed esperienze in diversi ambiti: nella tutela della salute, nella professione, nel lavoro nei campi e delle fattorie familiari, riducendo le prognosi mortali previste, data la nostra vulnerabilit\u00e0 socio-economica e politica\u201d. Al contempo, l\u2019Mmlc evidenzia che \u201cla pandemia ha triplicato le condizioni lavorative\u201d delle donne che, \u201coltre ad essere madri e lavoratrici, hanno assunto il ruolo di insegnanti dei loro figli per l\u2019adempimento dei loro compiti di studio, di fronte ad un sistema educativo che si \u00e8 trasferito nelle case attraverso le piattaforme virtuali\u201d. Non solo: le firmatarie del messaggio fanno notare che \u201cquesta nuova condizione ha implicato ulteriori spese, dovute ad Internet, alla nostra gi\u00e0 precaria economia familiare, il che ha comportato il ritiro di molti giovani dalla scuola\u201d. Altrettanto forte \u00e8 la sottolineatura del messaggio al fatto che \u201cin molti Paesi, il lockdown in casa ha comportato ad un aumento della violenza domestica e degli abusi sui bambini da parte degli stessi componenti il nucleo familiare\u201d. \u201cNoi donne continuiamo a lottare contro una societ\u00e0 iniqua, patriarcale e discriminatoria \u2013 prosegue il testo - Subiamo quotidianamente politiche di segregazione, criminalizzazione delle nostre lotte e femminicidio. Continuiamo ad essere oggetto del commercio sessuale. Il crimine organizzato, radicato nelle strutture stesse dei nostri Stati, ha approfittato della pandemia per innovare i suoi meccanismi di arricchimento illecito, con una crescita dell'industria dei sequestri di persona, del traffico di droga e di armi\u201d. Ma nonostante tutto ci\u00f2, le donne si impegnano per \u201cla costruzione di un nuovo mondo, basato su un'economia sociale e solidale, e sulla cura delle famiglie e della Madre Terra\u201d. Centrale, quindi, la promozione di \u201crelazioni intergenerazionali, equit\u00e0 e nuove pratiche di mascolinit\u00e0 libere dalla violenza\u201d, nonch\u00e9 lo svolgimento di \u201ccompiti di advocacy sociale e politica, affinch\u00e9 i governi locali, regionali e nazionali favoriscano e garantiscano lo sviluppo umano integrale, prendendo come riferimento gli obiettivi di sviluppo sostenibile\u201d. Nell\u2019odierna Giornata internazionale della donna, dunque, il Mlc, \u201cilluminato e animato dai princip\u00ee e dai valori cristiani\u201d, chiede e si impegna a \u201cvegliare sulla Casa comune, per il godimento di una vita piena, espressa in tenerezza, amore e solidariet\u00e0\u201d. [L\u2019Mlc](http://www.laityfamilylife.va/content/laityfamilylife/it/sezione-laici/repertorio/mov-lavor-cristiani.html) \u00e8 un movimento internazionale composto da movimenti di lavoratori e lavoratrici cristiani provenienti da tutto il mondo, che svolgono un lavoro di coscientizzazione e di educazione umana e cristiana permanente e che organizzano un'azione sociale e apostolica per migliorare le condizioni di vita dei lavoratori dal punto di vista sociale, economico e culturale. La prima riunione dell\u2019organismo si \u00e8 tenuta a Roma nel maggio 1961, in occasione del 75.mo anniversario dell'enciclica \u201cRerum novarum\u201d. Cinque anni dopo, nel maggio del 1966, alla chiusura del Concilio Vaticano II, l\u2019Mlc nacque con il sostegno del Cardinale Joseph-L\u00e9on Cardijn, fondatore dello \u201cYoung Christian workers\u201d. Quasi quaranta movimenti provenienti dai cinque continenti parteciparono all\u2019Assemblea costituente. Dal 2015, l\u2019Mlc \u00e8 riconosciuto dalla Santa Sede come \u201cAssociazione internazionale di fedeli\u201d e, come ong, esso ha uno status consultivo presso l'Oil (Organizzazione internazionale del lavoro) di Ginevra. Guardando al Vangelo e alla Dottrina sociale della Chiesa, il Movimento vuole contribuire alla realizzazione dei diritti umani, economici, sociali e culturali, nonch\u00e9 alla promulgazione e all'attuazione dei diritti dei lavoratori. Per fare ci\u00f2, esso organizza la consultazione, la collaborazione e il partenariato tra tutti i movimenti membri, al fine di globalizzare la solidariet\u00e0. La sede centrale del Movimento \u00e8 a Bruxelles, in Belgio. (IP)\n8 marzo - INDIA Appello cristiani: cambiare data elezioni distrettuali a Tripura, previste nella domenica di Pasqua\nSono previste per il 4 aprile, domenica di Pasqua, le elezioni distrettuali a Tripura, Stato nord-orientale dell\u2019India. Una data che ha sollevato il disappunto dei cristiani, preoccupati della coincidenza tra le votazioni e la Solennit\u00e0 della Risurrezione del Signore. \u201cLa Pasqua \u00e8 il culmine della Settimana Santa, al quale tutti i fedeli vogliono prendere parte e ci\u00f2 ostacolerebbe la loro partecipazione al processo elettorale\u201d, ha detto\n[in una nota](https://www.ucanews.com/news/indian-christians-appeal-for-change-of-poll-date/91657) padre Joseph Pulinthanath, portavoce della diocesi di Agartala che copre lo Stato di Tripura. Inoltre, in una lettera alla Commissione elettorale, il vescovo locale, Monsignor Lumen Monteiro, ha espresso le sue preoccupazioni per la comunit\u00e0 cristiana: \"Le consultazioni tenute nella domenica di Pasqua feriranno i sentimenti religiosi dei fedeli. Per permettere al popolo di esercitare il suo diritto di voto e per consentirgli di adempiere al suo precetto pasquale, vi chiediamo di riprogrammare la data delle votazioni, nell'interesse degli elettori cristiani dello Stato\". Copie della lettera del presule sono state inviate anche alla Commissione elettorale nazionale, al governo di Tripura e al responsabile elettorale delle votazioni distrettuali locali. All\u2019appello della Chiesa si \u00e8 unito anche il Forum cristiano per i diritti umani. Situato al confine con il Bangladesh, lo Stato di Tripura \u00e8 tra i pi\u00f9 piccoli dell\u2019India. Isolato geograficamente dalle catene montuose, presenta notevoli sacche di povert\u00e0, grave disoccupazione e carenza di infrastrutture, basando le sue entrate economiche prevalentemente sull\u2019agricoltura. Abitato da oltre 3milioni di abitanti, lo Stato di Tripura \u00e8 a prevalenza ind\u00f9, pari all'83 per cento della popolazione, mentre i cristiani superano di poco il 4 per cento. L\u20198,6 per centro \u00e8, invece, rappresentata dai musulmani; la percentuale restante si suddivide tra sikh e culti locali. Da ricordare che richieste di posticipare le elezioni sono state presentate anche dai cristiani degli Stati del Bengala e dell\u2019Assam, dove le votazioni sono previste il primo aprile, Gioved\u00ec Santo. Tuttavia, tali petizioni sono state respinte dalle autorit\u00e0 con la motivazione che \u201cle disposizioni necessarie sono state gi\u00e0 avviate e completate\u201d. (IP)\n8 marzo - BELGIO La Conferenza episcopale modifica alcune norme anti-Covid: da oggi ai funerali potranno partecipare fino a 50 persone\nI vescovi del Belgio hanno disposto modificato alcune norme anti-Covid per le celebrazioni liturgiche pubbliche in seguito all\u2019entrata in vigore oggi del nuovo decreto ministeriale che consente la partecipazione di un massimo di 50 persone ai funerali. Le celebrazioni, stabilisce il nuovo protocollo della Conferenza episcopale, dovranno svolgersi nel rispetto delle norme sanitarie stabilite per evitare la diffusione del coronavirus. Dovr\u00e0, quindi, essere osservato il distanziamento sociale, bisogner\u00e0 indossare mascherine, occorrer\u00e0 adottare le dovute misure igieniche e garantire una buona ventilazione degli ambienti. I vescovi precisano che le chiese rimarranno aperte alla preghiera personale e che potranno essere applicati anche statuti regionali o provinciali, ma assicurano l\u2019assistenza spirituale ai fedeli, individuale e collettiva. Per tutte le altre celebrazioni e le attivit\u00e0 pastorali restano valide le norme stabilite in precedenza. (TC)\n8 marzo - AMERICA LATINA Celam: viaggio del Papa in Iraq, incontro storico con una comunit\u00e0 sofferente\n\u00c8 previsto nella tarda mattinata di oggi il rientro di Papa Francesco dall\u2019Iraq, al termine del suo 33.mo Viaggio apostolico internazionale. L\u2019aereo papale atterrer\u00e0 all\u2019aeroporto di Roma Ciampino alle ore 12.45 circa; dopo di che, il Pontefice far\u00e0 rientro in Vaticano. Si \u00e8 trattato di un viaggio \u201cstorico\u201d, come \u00e8 stato definito da molti, tra cui anche il Celam (Consiglio episcopale latinoamericano).\n[In un messaggio](https://prensacelam.org/2021/03/06/mensaje-del-celam-ante-un-viaje-que-formara-parte-de-los-acontecimientos-mas-importantes-de-la-historia/), i presuli esprimono la loro gratitudine al Papa per aver visitato \u201cun Paese dove vive una piccola e sofferente comunit\u00e0 cattolica\u201d, alla quale il Celam manifesta la sua \u201cvicinanza\u201d, pregando affinch\u00e9 \u201cquesta storica visita pastorale, compiuta nel contesto della pandemia da Covid-19 che sta flagellando il mondo, porti frutti\u201d. \u00c8 stato \u201cun viaggio nella culla della civilt\u00e0 \u2013 scrive ancora il Celam \u2013 che attualizza il segno del nostro padre Abramo che unisce cristiani, ebrei e musulmani e ci rende membri della stessa famiglia umana\u201d. I vescovi latinoamericani sottolineano, poi, \u201cla coraggiosa testimonianza offerta dal nostro amato Papa Francesco\u201d, visitando coloro che \u201csoffrono le conseguenze del radicalismo religioso, fino al martirio\u201d. Il Pontefice si \u00e8 presentato come \u201cun pellegrino della fraternit\u00e0 universale \u2013 si legge ancora nel messaggio episcopale \u2013 e la sua visita sar\u00e0 uno strumento che, senza dubbio, incoragger\u00e0 e animer\u00e0 la fede di questa Chiesa perseguitata e sofferente\". Il viaggio del Papa in Iraq \u201cfar\u00e0 parte degli eventi pi\u00f9 importanti della storia \u2013 rimarca il Celam \u2013 e rimarr\u00e0 impresso nel cuore dei nostri fratelli iracheni che non dimenticheranno mai che il Santo Padre in persona si \u00e8 recato in mezzo a loro\u201d. L\u2019auspicio, ma anche la certezza, \u00e8 che questo viaggio \u201caiuti a superare l\u2019odio e la violenza, promuovendo il rispetto della santit\u00e0 della vita\u201d. Ringraziando ancora Bergoglio \u201cper la sua testimonianza di vicinanza a coloro che affrontano le conseguenze della guerra, della persecuzione e della sofferenza\u201d, il messaggio del Celam si conclude con un invito ai vescovi dell\u2019America Latina e dei Caraibi affinch\u00e9 promuovano \u201ctra i sacerdoti, i religiosi ed i fedeli la preghiera costante che accompagna il Successore di Pietro perch\u00e9 la sua visita in Iraq produca abbondanti frutti pastorali e promuova il dialogo interreligioso\u201d. (IP)\n8 marzo - UNGHERIA Le chiese restano aperte nel rispetto delle norme anti-Covid\nI vescovi ungheresi hanno deciso di lasciare aperte le chiese nella terza ondata di Covid-19. La Conferenza episcopale, tenendo conto del parere degli esperti e delle norme sanitarie, precisa in un comunicato che \u201cnell\u2019emergenza dichiarata a causa del coronavirus, le chiese sono particolarmente importanti come luoghi di ricarica spirituale e di preghiera\u201d. Le liturgie aperte al pubblico potranno essere celebrate nel rispetto delle disposizioni delle autorit\u00e0 civili, specialmente quelle riguardanti i divieti di spostamento, e dei decreti dell\u2019ordinario competente. \u201cBisogna agire in modo responsabile e prudente, rispettando le ordinanze sulla pandemia - affermano i vescovi -, in particolare riguardo l\u2019uso di disinfettanti, mascherine e il mantenimento delle distanze di sicurezza\u201d. I presuli ricordano poi che, nell\u2019attuale situazione, per evitare contagi, \u201csecondo le norme del Codice di Diritto Canonico, l\u2019ordinario della diocesi, qualora lo ritenga opportuno, pu\u00f2 dispensare dall\u2019obbligo di partecipare alla Messa domenicale\u201d. Le nuove decisioni della Conferenza episcopale sono valide per tutte le diocesi ungheresi di rito latino. Nel comunicare, infine, che riguardo alle celebrazioni pasquali saranno diffuse altre disposizioni, i vescovi offrono le loro preghiere per tutti i fedeli, e specialmente per coloro, che sono coinvolti in prima persona e quotidianamente nella lotta alla pandemia. (TC)\n7 marzo - REPUBBLICA DEMOCRATICA CONGO In una lettera pastorale i vescovi invitano a valorizzare e sostenere gli anziani\nRivitalizzare la cura pastorale degli anziani e sollecitare tutti i membri della Chiesa-Famiglia di Dio a vegliare su di loro con particolare attenzione, secondo le raccomandazioni della Bibbia e i valori di Tradizione africana: \u00e8 l\u2019obiettivo che ha mosso la Conferenza episcopale della Repubblica Democratica del Congo nel redigere la lettera pastorale \u201cNella vecchiaia daranno ancora frutti\u201d (Sal 92 (91) 15). Attraverso tale documento i vescovi vogliono anche assicurare agli anziani il loro sostegno e la loro vicinanza e incoraggiarli a far fruttificare i loro talenti e carismi. Il testo esordisce precisando che la Chiesa \u00e8 sempre stata al fianco degli anziani, che il Magistero ricorda costantemente l\u2019importanza della loro dignit\u00e0, del loro ruolo e del loro posto nella Chiesa e nella societ\u00e0, che in Africa \u201cgli anziani conservano ancora la loro influenza e rispettabilit\u00e0\u201d, ma che la loro considerazione sta cambiando. Emergono sempre pi\u00f9 atteggiamenti di rifiuto, esclusione, emarginazione e abuso, la vecchiaia \u00e8 vista come malattia, deficit, miseria, decadimento, fardello e morte e la mancanza di assistenza sanitaria, la fame, la carenza di alloggi spinge molte persone anziane a chiedere l\u2019elemosina. La Conferenza episcopale ricorda che Papa Francesco, proprio per i nonni e gli anziani, ha istituito una Giornata nella quarta domenica di luglio, in prossimit\u00e0 della memoria liturgica dei Santi Gioacchino e Anna, i nonni di Ges\u00f9. Da qui l\u2019invito a preparare e celebrare questa festa, considerando pure la data dell\u20191 ottobre, dichiarata dalle Nazioni Unite Giornata internazionale delle persone anziane. I vescovi richiamano inoltre l\u2019avvertimento di Francesco sulle conseguenze di una \u201ccultura dello scarto\u201d, di cui gli anziani sono pi\u00f9 spesso le principali vittime, e ribadiscono quanto affermato dal Papa all\u2019udienza generale del 4 marzo 2015: \u201cUna civilt\u00e0 dove gli anziani non hanno posto porta con s\u00e9 il virus della morte\u201d. Richiamando, poi, quei passi della Sacra Scrittura che fanno riferimento ad individui di et\u00e0 avanzata, i vescovi li evidenziano come \u201cedificanti testimonianze\u201d, che rendono chiaro come a tutte le et\u00e0 Dio chiede di mettere i propri talenti a servizio del Vangelo. I presuli rimarcano ancora che \u201cl\u2019insegnamento della Bibbia mostra che la vecchiaia non \u00e8 una malattia\u201d, ma un tempo favorevole al completamento dell\u2019avventura umana che rientra nel piano di Dio. Per i presuli \u201cpertanto, \u00e8 urgente porsi nella giusta prospettiva che consiste nel considerare la vita nel suo insieme, guardando all\u2019eternit\u00e0, relativamente alla quale la vita, in ciascuna delle sue fasi, \u00e8 una preparazione significativa. Dunque, evidenziano i vescovi, \u201canche il tempo della vecchiaia ha un suo ruolo in questo processo di maturazione progressiva dell\u2019essere umano in cammino verso l\u2019eternit\u00e0\u201d. Per questo i presuli raccomandano di amare gli anziani e di valorizzarli come figli di Dio, tenendo conto dei loro bisogni e mettendosi al loro servizio attraverso opere di carit\u00e0. \u201cDobbiamo fare tutto il possibile nella nostra cura pastorale, da un lato avendo a cuore la loro situazione e dall\u2019altro valorizzando i loro doni e le loro capacit\u00e0\u201d precisano i vescovi. Infine i presuli rivolgono una serie di raccomandazioni anzitutto ai giovani, perch\u00e9 amino e rispettino gli anziani, soprattutto i pi\u00f9 abbandonati, nelle case di riposo e negli ospizi, e quelli che non vedono pi\u00f9 i propri cari. I vescovi sollecitano ad usare \u201cl\u2019immaginazione dell\u2019amore\u201d, a fare telefonate, videochiamate, ad inviare messaggi, ad ascoltarli e, dove possibile, nel rispetto degli standard sanitari, ad andarli a trovare. Invitano poi a lasciarsi attrarre dagli anziani, dal loro attaccamento alla vita della Chiesa, alla devozione mariana e alla trasmissione della fede. I presuli incoraggiano inoltre gli anziani ad essere consapevoli delle loro qualit\u00e0, a non dubitare di s\u00e9 stessi, a non sentirsi inutili, a non dimenticare i propri talenti, a condividere le proprie esperienze e a farsi coinvolgere nella vita ecclesiale e sociale. \u201cQuindi osa, sogna, ridi, viaggia, gioca, leggi, piangi, corri, bacia, balla, sii felice e ama\u201d dicono ad ogni anziano i vescovi. E ancora, rivolgendosi ai sacerdoti e a quanti assistono le persone anziane i presuli esortano: \u201cCoinvolgeteli nella trasmissione della fede, nel dialogo con i giovani e nella conservazione delle radici dei popoli\u201d. Il suggerimento \u00e8 anche a lavorare su attivit\u00e0 che promuovano la solidariet\u00e0 tra le generazioni e a far s\u00ec che gruppi, comunit\u00e0, associazioni e movimenti di azione cattolica includano nei loro programmi attivit\u00e0 rivolte agli anziani e alle famiglie. (TC)\n7 marzo - ITALIA 8 marzo. Le donne in carcere raccontate da Suor Busnelli, volontaria nella Casa di reclusione femminile di Venezia\n\u201cIl modo per fare riflettere i miei studenti sull\u20198 marzo, quest\u2019anno, parte da un incontro con una donna straordinaria, una suora dal sorriso emozionante, una persona gracile e fortissima\u201d. La religiosa a cui si riferisce la testimonianza di Alessandra Fiori, docente di Lettere nella scuola Secondaria di Primo grado \u201cVirgilio\u201d di Cremona, \u00e8 Suor Franca Busnelli, delle Suore di Carit\u00e0 (di Maria Bambina ndr) che presta servizio da sette anni nella Casa di reclusione femminile di Venezia-Giudecca. E\u2019 lei la protagonista scelta per la Festa della Donna per raccontare le storie delle \u201csue\u201d ragazze \u201cinchiodando al video\u201d tanti studenti, oltre l\u2019orario scolastico. \u201cSono storie ruvide di emarginazione sociale, di tossicodipendenza e di dolore, di bisogno d\u2019amore e di strazianti separazioni, di dieci minuti di telefonate alla settimana ai famigliari lontani, di quei minuti che sono pochi e cos\u00ec si deve scegliere se parlare con i figli grandi o scherzare con quelli piccoli. Poi ci sono quelli piccolissimi da crescere in carcere e a cui nascondere le divise delle guardie carcerarie. Una sorta di pena del contrappasso: costrette alla reclusione in una delle citt\u00e0 pi\u00f9 belle al mondo, la possono solo immaginare\u201d spiega la professoressa del Virgilio, aggiungendo che \u201cSuor Franca trasmette ai miei alunni e a quelli di altre due classi della scuola un messaggio straordinario nella sua semplicit\u00e0: si pu\u00f2 sbagliare e si deve pagare, ma il carcere deve rieducare, deve offrire la possibilit\u00e0 di un riscatto\u201d. Secondo la professoressa Fiori, la testimonianza della religiosa arriva agli studenti \u201ccome un\u2019onda potente\u201d perch\u00e9 \u201csi pu\u00f2 inciampare anche pi\u00f9 volte, ma ci\u00f2 non impedisce di essere accettati, accolti, amati\u201d. La docente \u00e8 convinta che \u201cIn un periodo cos\u00ec complicato della loro esistenza, la preadolescenza, la narrazione asciutta e profonda giunge come una carezza inaspettata. \u00c8 un\u2019onda che bagna ma non travolge, perch\u00e9 \u00e8 necessario conoscere e comprendere che dalle storie di quelle donne dannate si impara a fare i conti con le fragilit\u00e0 e con la verit\u00e0. Persone come suor Franca e i volontari nel carcere\u201d continua \u201cseminano amore e propongono concrete opportunit\u00e0, prospettano la possibilit\u00e0 di credere ancora in se stesse, di vedersi come donne a cui scelte sbagliate hanno portato via affetti e sicurezze, ma a cui \u00e8 possibile restituire dignit\u00e0 e comprensione\u201d. Un modo diverso per raccontare l\u20198marzo e le donne che \u201cattraversa il sorriso dolce e accogliente di suor Franca, una donna che \u00e8 madre, perch\u00e9 l\u2019esserlo \u00e8 una condizione che appartiene a qualunque donna decida di amare e dedicarsi agli altri, una donna che insegna a me, alle mie colleghe e ai nostri ragazzi che le donne vanno amate e basta, di qualunque colore sia la loro pelle, qualsiasi sia la loro religione, qualunque sia la loro colpa\u201d. Suor Busnelli, con il gruppo delle ospiti della Giudecca, si era gi\u00e0 distinta durante la fase pi\u00f9 acuta della pandemia per un gesto molto significativo di solidariet\u00e0: era riuscita a raccogliere 110 euro (cifra enorme per chi \u00e8 detenuto) donati al Reparto di Terapia Intensiva dell\u2019Ospedale dell\u2019Angelo di Mestre. Nell\u2019occasione le ragazze vollero cos\u00ec testimoniare la loro vicinanza agli ammalati, ai loro familiari, ai medici e agli infermieri. Nel contempo inviarono una lettera al Presidente della Repubblica alla quale lo stesso Mattarella rispose elogiando l\u2019iniziativa delle ospiti. (DD)\n7 marzo - ZAMBIA Caritas e gesuiti a sostegno degli abitanti del distretto di Chingola contro lo sfruttamento delle miniere\nCirca 2.500 persone del distretto di Chingola, nello Zambia, saranno risarcite per i danni causati dai rifiuti tossici della miniera di rame di Nchanga, gestita dalla Vedanta Resources, con sede a Londra, e dalla sua controllata zambiana Konkola Copper Mines. Gli abitanti dei villaggi del distretto, riferisce EarthBeat, affermano che l\u2019attivit\u00e0 estrattiva ha provocato conseguenze negative sulla loro salute, il bestiame e i terreni agricoli. Attivisti e organizzazioni cattoliche spiegano che il problema \u00e8 dovuto alla mancata applicazione delle normative ambientali. Le organizzazioni cattoliche, in particolare, hanno fornito consulenza tecnica, hanno sensibilizzato l\u2019opinione pubblica sugli impatti dell\u2019inquinamento delle miniere e hanno fatto pressione su governi e aziende perch\u00e9 venisse garantita la corretta gestione dei rifiuti tossici. Il caso giudiziario di Chingola faceva parte di uno sforzo da parte della Chiesa e di altre organizzazioni affinch\u00e9 venissero applicate le normative minerarie e identificate le responsabilit\u00e0 delle violazioni. Sono state Caritas Zambia e la Caritas della diocesi di Ndola, insieme all\u2019agenzia umanitaria internazionale ActionAid, a contribuire alla raccolta di prove e a sensibilizzare le comunit\u00e0. I gesuiti e la Caritas nel Paese si stanno anche impegnando per coinvolgere compagnie minerarie, funzionari governativi e membri della comunit\u00e0 locale perch\u00e8 l\u2019attivit\u00e0 mineraria vada anche beneficio delle comunit\u00e0 che vivono intorno alle miniere. L\u2019estrazione mineraria \u00e8 un\u2019attivit\u00e0 redditizia in Africa, ma gran parte degli investimenti proviene da aziende estere. Tuttavia il boom dello sfruttamento minerario ha degli impatti negativi sull\u2019ambiente. Lo Zambia, il secondo pi\u00f9 grande produttore di rame dell\u2019Africa, \u00e8 uno dei paesi pi\u00f9 colpiti dall\u2019inquinamento minerario. Quest\u2019anno si prevede che la produzione di rame raggiunger\u00e0 1 milione di tonnellate, mentre, secondo un\n[rapporto del 2019](https://www.sciencedirect.com/science/article/pii/S2405844019361456), aria e acqua sono inquinate dalle emissioni delle fonderie e dalla polvere delle miniere, delle rocce di scarto e dei cumuli di rifiuti. \u201cIn assenza di regolamenti che disciplinano l\u2019estrazione delle risorse naturali, o quando questi sono deboli o scarsamente applicati, una maggiore apertura agli investimenti stranieri pu\u00f2 accelerare modelli di utilizzo delle risorse insostenibili\u201d precisa Micomyiza Dieudonne del Jesuit Center for Theological Reflection di Lusaka. Sono diverse le azioni legali intentate, come nel caso Chingola, ma molte comunit\u00e0 stanno subendo in silenzio, perch\u00e9 non fanno valere il loro diritto al risarcimento o perch\u00e9 i governi non tengono conto delle societ\u00e0 minerarie. \u201cLe societ\u00e0 estrattive devono essere tassate sui loro profitti, per fornire servizi pubblici a beneficio delle comunit\u00e0 e devono essere obbligate a rispettare gli standard ambientali\u201d sottolinea Nalucha Nganga Ziba, direttore di ActionAid per lo Zambia che ricorda le tante aree del Paese danneggiate dalle attivit\u00e0 minerarie. Nella provincia di Copperbelt, il Jesuit Center for Theological Reflection ha identificato depositi di roccia, cumuli di scorie e rifiuti e nelle province nord-occidentali e centrali si registra una diffusa contaminazione. L\u2019inquinamento da piombo provocato dalle miniere e da una fonderia ha reso la citt\u00e0 di Kabwe una delle pi\u00f9 inquinate al mondo, tanto da causare problemi neurologici e di sviluppo soprattutto nei bambini. E ancora, nella provincia nord-occidentale, il deflusso da una miniera di rame della First Quantum Minerals ha inquinato il fiume Musangezhi, che \u00e8 stato una fonte di sostentamento per le comunit\u00e0 locali per molti anni, mentre l\u2019esplosione della miniera Lumwana della Barrick Gold Corporation ha danneggiato abitazioni a Manyama, nel distretto di Kalumbila. (TC)\n7 marzo - ARGENTINA Mons. Gallego (Formosa): \u201cLa radice delle disuguaglianze sociali \u00e8 l\u2019avidit\u00e0\u201d\n\u201cGes\u00f9 Cristo \u00e8 il Signore di tutti, beati coloro che confidano in Lui\u201d. Il cuore del messaggio di mons. Jos\u00e9 Vicente Conejero Gallego, vescovo di Formosa, \u00e8 tratto dal Salmo ed \u00e8 volto a ringraziare tutti coloro che si sono prodigati \u201ccon la preghiera, la vicinanza e la solidariet\u00e0\u201d a favore di \u201cquesto spazio a nord del paese, confinante con il fratello Paraguay\u201d. Chiaro il riferimento del presule alla difficile situazione che sta vivendo la provincia a causa della pandemia. \u201cIl tempo che stiamo vivendo \u00e8 un'occasione propizia per confessare la nostra fede e per essere testimoni di Ges\u00f9 crocifisso e risorto\u201d scrive il presule nella sua lettera pastorale. \u201cBeati quelli che hanno un'anima povera, gli afflitti, coloro che hanno sete di giustizia, i misericordiosi, i puri di cuore, chi lavora per la pace, i perseguitati. Il Signore, che si \u00e8 speso facendo del bene e guarendo tutti, ci ha lasciato una grande eredit\u00e0. Siamo chiamati a seguire le sue orme\u201d. Secondo mons. Jos\u00e9 Vicente Conejero Gallego \u201cPer decenni pace e giustizia sociale sono stati i due grandi temi che hanno segnato il nostro tempo. Il Catechismo della Chiesa Cattolica ci ricorda che la giustizia deve tendere al rispetto della dignit\u00e0 dell'uomo per contenere le eccessive disuguaglianze economiche. Disuguaglianze che hanno una unica radice: l\u2019avidit\u00e0\u201d. Il vescovo di Formosa lancia poi un appello: \u201cSradichiamo ogni forma di violenza e promuoviamo la fratellanza universale. Cos\u00ec come sta facendo in questi giorni Papa Francesco in Iraq\u201d. A fine gennaio si erano verificati nella provincia argentina irregolarit\u00e0 nell\u2019esecuzione delle misure di quarantena nei centri di assistenza sanitaria (Cas). A denunciare episodi di \u201creclusione forzata\u201d, era stata Amnesty International che aveva chiesto alle autorit\u00e0 il rispetto dei diritti umani. Secondo alcune testimonianze riportare dalla ong internazionale \u201cpersone con sintomi lievi e asintomatici e anche persone che non avevano Covid-19 erano state obbligate a rimanere in centri di isolamento. Ad altre non sarebbero state fornite informazioni sul loro stato di salute, oppure era stato fatto oralmente senza permettere l'accesso ai risultati dei loro test Covid-19. Coinvolti anche bambini, bambine e adolescenti costretti, secondo Amnesty, a rimanere in questi centri sanitari \u201cin alcuni casi senza l'accompagnamento dei loro genitori\". (DD)\n7 marzo - PORTOGALLO La \u201cFratelli tutti\u201d al centro del Forum nazionale dei docenti e ricercatori universitari\n\u201cImparate e mettere in pratica l\u2019arte dell\u2019ascolto\u201d. E\u2019 l\u2019invito rivolto dal Patriarca di Lisbona, Card. Manuel Jos\u00e9 Mac\u00e1rio do Nascimento Clemente, ai ricercatori e ai docenti universitari durante il loro quinto forum nazionale, che si tiene ogni due anni, promosso dal Servizio nazionale per la pastorale dell'istruzione superiore (SNPES). L\u2019incontro si \u00e8 tenuto on line e ha visto dibattere e confrontarsi i cattedratici portoghesi sul futuro della formazione alla luce dell\u2019ultima enciclica di Francesco \u201cFratelli tutti\u201d. Interpellato sullo scenario post- pandemia, il Patriarca ha spiegato che: \u201cCiascuno tender\u00e0 ad andare per la sua strada, ma il Papa ci chiede di conoscerci, unirci, cercando sempre nuovi punti di contatto\u201d ha spiegato, indicando il viaggio del Pontefice in Iraq quale esempio pi\u00f9 alto di \u201cavvicinamento\u201d, nonostante le difficolt\u00e0. Il Card. Clemente ha ribadito che Francesco ha pi\u00f9 volte sollecitato l\u2019incontro tra i diversi mondi della cultura, compreso quello universitario: \u201cPer questo \u00e8 fondamentale l\u2019interdisciplinariet\u00e0 in un mondo sempre pi\u00f9 segnato dalla specializzazione\u201d ha ribadito. Dell\u2019importanza strategica degli scienziati cristiani ha parlato Joaquim Mendes, presidente della Commissione episcopale per i laici e la famiglia (CELF), che ha aperto i lavori rilevando che: \u201cL\u2019Universit\u00e0 \u00e8 uno spazio prezioso per l\u2019incontro tra il Vangelo e la cultura\u201d. Soddisfazione \u00e8 stata espressa per l\u2019esito dell\u2019incontro, nonostante gli impedimenti dovuti al Covid, da Padre Eduardo Duque, riconfermato a febbraio assistente nazionale dello SNPES: \u201cRitengo che l\u2019ateneo rappresenti sempre di pi\u00f9 un laboratorio di trasformazione\u201d ha specificato. Sulla scia della riflessione del Patriarca di Lisbona, l\u2019intervento dell\u2019arcivescovo di \u00c9vora e responsabile del CELF per l\u2019accompagnamento della Pastorale universitaria, Francisco Senra Coelho: \u201cDobbiamo essere capaci di incontrarci attraverso l\u2019immensa cultura accademica\u201d ha rilevato. (DD)\n6 marzo - PER\u00da Il vescovo di Lur\u00edn lancia una pagina Facebook dedicata all\u2019Anno di San Giuseppe\nNasce in Per\u00f9 la nuova pagina Facebook \u201cAnno di San Giuseppe\u201d. Ne ha dato notizia con un videomessaggio monsignor Carlos Enrique Garc\u00eda Camader, vescovo di Lur\u00edn. Il presule ha spiegato che lo spazio virtuale diffonder\u00e0 riflessioni ed iniziative sull\u2019anno giubilare indetto l\u20198 dicembre scorso da Papa Francesco con la Lettera apostolica \u201cPatris corde\u201d nel 150.mo anniversario della dichiarazione di San Giuseppe quale Patrono della Chiesa universale. Nell\u2019attuale contesto storico segnato dalla pandemia di Covid-19 e di fronte alla crisi sanitaria che ne \u00e8 scaturita, la Chiesa peruviana vuole anche ricordare che il Paese nel 1823 \u00e8 stato consacrato a San Giuseppe dal Congresso. Monsignor Garc\u00eda ha detto che il 2021 sar\u00e0 un anno caratterizzato dalla solidariet\u00e0 verso i migranti, per consolare i sofferenti e dare il pane agli ultimi. In tal senso, sono state sviluppate una serie di iniziative e sono stati predisposti strumenti e materiali didattici per tutti i fedeli. \u201cOgni mese faremo conoscere un aspetto della vita di San Giuseppe - ha concluso il presule -, della sua santit\u00e0\u201d. La pagina Facebook conterr\u00e0 anche discorsi, risorse devozionali, e collegamenti con altre piattaforme informative. (TC)\n6 marzo - ITALIA Sussidio della Cei per vivere la Quaresima e la Pasqua nel tempo del Covid\n\u00c8 on line, sul portale della Conferenza episcopale italiana, il sussidio liturgico-pastorale per la Quaresima e la Pasqua \u201cCristo, mia speranza, \u00e8 risorto\u201d che vuole aiutare a vivere pi\u00f9 intensamente questo tempo liturgico. Monsignor Stefano Russo, segretario generale della Cei, nella presentazione scrive che \u201cmentre l\u2019esperienza del buio, dell\u2019oscurit\u00e0, del peccato e della morte tendono ad avvolgere la nostra vita, la Quaresima \u00e8 il \u2018tempo favorevole\u2019 per prenderne coscienza ma soprattutto per lasciarci afferrare da Cristo, il Crocifisso Risorto che ci prende per mano, ci strappa al peccato e alla morte e ci riconsegna alla Vita\u201d. \u201cSe la situazione sanitaria sembra non darci tregua, l\u2019impegno di tanti fratelli e sorelle e la loro testimonianza di carit\u00e0 aprono il cuore alla speranza\u201d aggiunge monsignor Russo sottolineando che parole e gesti di amore ricordano che la morte non \u00e8 l\u2019ultima parola e annunciano che la Vita vince la morte e che in questo consiste \u201cla forza e la bellezza dell\u2019annuncio pasquale\u201d. Il Sussidio si articola in tre parti. La prima include due riflessioni sul cammino quaresimale attraverso le Prime Letture della Liturgia della Parola e le Collette delle domeniche; una presentazione delle Orationes super populum per il tempo di Quaresima, una delle novit\u00e0 della terza edizione del Messale Romano; e un approfondimento sul canto della sequenza pasquale. La seconda sezione offre alcune schede per le celebrazioni domestiche, la preghiera della famiglia nelle domeniche di Quaresima e suggerisce tracce audio per favorire, mediante l\u2019ascolto, la meditazione. La terza parte, infine, propone gli schemi per una celebrazione comunitaria nel tempo di Quaresima, per la Via Crucis e per una Veglia della luce nel tempo di Pasqua. (TC)\n6 marzo - TOGO Riaprono le chiese ma i vescovi invitano ad osservare le norme anti-Covid e a prepararsi al vaccino\nI vescovi del Togo hanno accolto con favore la riapertura dei luoghi di culto e la ripresa delle celebrazioni nel Paese, ad eccezione per alcune chiese delle prefetture di Golfe e di Agoe-Nyiv\u00e9. Riuniti in assemblea la scorsa settimana, i presuli hanno anche esortato tutti i fedeli a osservare scrupolosamente le misure del governo e le direttive della Chiesa per contrastare la diffusione del Covid-19 e ad essere vigili. Nel corso dei lavori, riferisce il portale koaci.com, la Conferenza episcopale ha incoraggiato il governo e le autorit\u00e0 sanitarie a continuare la collaborazione con organizzazioni della societ\u00e0 civile e leader religiosi, per un fronte comune nella lotta al coronavirus. I presuli hanno infine invitato tutta la popolazione a prepararsi per il vaccino invitando il governo a fornire le informazioni necessarie al fine di dissipare dubbi e incertezze e perch\u00e9 la campagna vaccinale possa partire con successo. Ad oggi nel Paese si contano 7.428 casi di Covid-19 e 88 decessi. TC)\n6 marzo POLONIA 1700\u00b0 anniversario della domenica come giorno festivo. Appello vescovi: rispettare questa tradizione\nEra il 7 marzo 321 quando l\u2019imperatore Costantino ordin\u00f2 che il \u201cdies solis\u201d, ovvero il giorno del sole, la domenica, fosse un giorno libero dall\u2019attivit\u00e0 lavorativa. A 1700 anni da quel decreto, la Conferenza episcopale polacca (Kep) ha diffuso\n[un messaggio](https://episkopat.pl/biskupi-na-1700-lecie-ustanowienia-niedzieli-dniem-swiatecznym-zachecamy-do-poszanowania-tej-tradycji/) in cui esorta al rispetto di questa tradizione millenaria e alla costruzione di \u201cuna cultura della domenica come giorno di riposo, di rafforzamento e di rinascita dei legami familiari e sociali indeboliti\u201d. Il settimo giorno della settimana \u201csia un\u2019opportunit\u00e0 anche per il silenzio spirituale e per l\u2019edificazione di una comunit\u00e0 familiare, religiosa e nazionale\u201d, si legge nel messaggio a firma del presidente della Kep, l'Arcivescovo Stanis\u0142aw G\u0105decki, e del responsabile della Commissione episcopale pastorale, l'arcivescovo Wiktor Skworc. \u201cIncoraggiamo tutti \u2013 ribadiscono i presuli \u2013 a rispettare questa tradizione, ad apprezzarla, custodirla, alimentarla, nonch\u00e9 a trasmetterla alle giovani generazioni\u201d. La Kep ricorda, poi, che \u201cliberare il dies solis dall\u2019obbligo del lavoro ha contribuito, nel tempo, a celebrare la domenica come giorno del Signore e dell\u2019uomo\u201d. Per questo, il carattere festivo di tale giornata va tutelato, senza farsi schiacciare dai \u201cdettami di organizzazioni e corporazioni che si occupano di commercio\u201d e che, \u201cspinte unicamente dal profitto, non tengono contro dei costi derivanti dalla distruzione del tessuto sociale\u201d. Lavorare anche la domenica, infatti, sottolinea la Kep, priva la societ\u00e0 sia \u201cdel tempo libero\u201d che \u201cdella condivisione della celebrazione festiva che dovrebbe essere un elemento permanente della nostra identit\u00e0 culturale\u201d. La Chiesa polacca cita, poi, due documenti: la Lettera apostolica \u201c [Dies domini](http://www.vatican.va/content/john-paul-ii/it/apost_letters/1998/documents/hf_jp-ii_apl_05071998_dies-domini.html)\u201d sulla santificazione della domenica, firmata da San Giovanni Paolo II nel 1998, in cui si afferma che \u201canche nel nostro contesto storico resta l'obbligo di adoperarsi perch\u00e9 tutti possano conoscere la libert\u00e0, il riposo e la distensione che sono necessari alla loro dignit\u00e0 di uomini, con le connesse esigenze religiose, familiari, culturali, interpersonali, che difficilmente possono essere soddisfatte, se non viene salvaguardato almeno un giorno settimanale in cui godere insieme della possibilit\u00e0 di riposare e di far festa\u201d (66). Il secondo documento richiamato dai presuli \u00e8, invece, l\u2019Appello delle Chiese in Polonia per il rispetto e la celebrazione della domenica, diffuso il 20 gennaio 2015 e con il quale, gi\u00e0 6 anni fa, si sollecitavano le autorit\u00e0 a \u201cfare di tutto per tutelare la domenica, affinch\u00e9 le persone non siano trattate come una macchina del profitto e possano vivere la giornata secondo le proprie convinzioni\u201d. \u201cFacciamo appello ai datori di lavoro affinch\u00e9 rispettino la santit\u00e0 del Giorno del Signore, non impegnando i dipendenti se non in casi strettamente necessari \u2013 scrive ancora la Kep \u2013 e ci appelliamo ai dipendenti affinch\u00e9 non svolgano lavori retribuiti non necessari la domenica e nei giorni festivi\u201d. Ulteriori esortazioni vengono rivolte ai fedeli, perch\u00e9 partecipino alle celebrazioni domenicali e festive \u201cper il bene della famiglia\u201d, nonch\u00e9 ai parlamentari, affinch\u00e9 tutelino il giorno di riposo come \u201cdiritto presente in molte democrazie europee, nel rispetto della dignit\u00e0 di ogni cittadino\u201d. Un principio che \u201cnon deve essere messo in discussione nel sistema legale del nostro Paese\u201d, evidenziano i vescovi polacchi. Infine, il messaggio richiama il terzo Comandamento, \u201cRicordati di santificare le feste\u201d che, oggi come all\u2019inizio del cristianesimo, \u201cha mantenuto lo stesso significato\u201d e la stessa importanza. (IP)\n6 marzo - LA RIUNIONE Monsignor Aubry invita i fedeli a rispettare le nuove restrizioni anti-Covid ed esorta i fedeli a vaccinarci\nNell\u2019isola della Riunione nuove misure restrittive per evitare la diffusione del Covid-19. Da ieri \u00e8 in vigore dalle 18 il divieto di circolazione e monsignor Gilbert Aubry, vescovo della diocesi, ha disposto la riorganizzazione dei servizi religiosi. Tutte le \u201cMesse serali\u201d sia infrasettimanali che domenicali dovranno essere celebrate nel rispetto delle disposizioni delle autorit\u00e0 civili e consentendo ai fedeli di fare ritorno a casa entro gli orari stabiliti. Ci\u00f2 vale anche per le celebrazioni della \u201cVia Crucis\u201d in questo tempo di Quaresima. Il presule, in una circolare, osserva che si tratta di un \u201cvincolo doloroso che si aggiunge a quello dei gesti di barriera\u201d, ma chiede ai fedeli di trasformare questi \u201cvincoli in offerte spirituali\u201d per il bene di tutti. Monsignor Aubry richiama inoltre l\u2019attenzione di tutti sull'importanza della vaccinazione anti-Covid e raccomanda: \u201cVista la rapidit\u00e0 con cui si sta diffondendo la \u2018variante sudafricana\u2019 e la situazione tesa negli ospedali, \u00e8 necessario che ciascuno di noi si vaccini prima possibile. \u00c8 un dovere proteggersi - aggiunge - e proteggere gli altri. \u00c8 un dovere civico aiutare a rallentare e contenere la diffusione del Covid-19\u201d. Il vescovo della Riunione infine raccomanda ancora di osservare il distanziamento sociale nelle celebrazioni e negli incontri ecclesiali ed invoca San Giuseppe perch\u00e9, particolarmente in questo mese di marzo a lui dedicato, aiuti i fedeli a vivere le prove \u201cin uno slancio di speranza verso la piena luce della Pasqua\u201d. (TC)\n6 marzo - MONDO JRS: garantire un accesso equo ai vaccini Covid-19 anche a rifugiati e sfollati\nGarantire un accesso equo ai vaccini Covid-19 anche ai rifugiati e agli sfollati forzati nel mondo. A chiederlo \u00e8 il\n[Jesuit Refugee Service (Jrs)](https://jrs.net/en/news/jrs-calls-for-equity-in-vaccine-distribution/), il Servizio per i rifugiati della Compagnia di Ges\u00f9, che ricorda che il principio guida degli sforzi di vaccinazione globali e nazionali \u201cdeve essere la dignit\u00e0 di ogni persona umana\u201d. \u201cLa nostra presenza affianco agli sfollati forzati in 56 paesi dei sei continenti sottolinea l'obbligo morale ed etico di garantire che i rifugiati siano al sicuro e protetti dal virus\", ha dichiarato il direttore del Jrs, padre Thomas H. Smolich, S.J., evidenziando che la \u201cparit\u00e0 di accesso alle vaccinazioni \u00e8 necessaria per assicurare la salute pubblica a tutti nella societ\u00e0\u201d. Il Jrs ricorda come i ripetuti appelli di Papa Francesco per un accesso universale ai vaccini, a cominciare dai pi\u00f9 vulnerabili, siano stati fatti propri anche all\u2019Organizzazione mondiale della Sanit\u00e0 (Oms) che ha promosso il piano Covax proprio per garantire un\u2019equa distribuzione delle dosi nei paesi a basso reddito. In questo senso, anche il Jrs sostiene la richiesta di sospendere temporaneamente i brevetti e di altri diritti di propriet\u00e0 intellettuale su farmaci, test diagnostici e vaccini Covid-19 per tutta la durata della pandemia, in modo da permettere una produzione pi\u00f9 rapida delle dosi nei Paesi pi\u00f9 poveri dove, tra l\u2019altro, \u00e8 concentrata la maggior dei rifugiati. Secondo la rete dei Gesuiti, questi non devono essere discriminati nella distribuzione dei vaccini, come sta accadendo invece in alcuni Paesi come l\u2019Angola, la Colombia e il Sudafrica i cui piani vaccinali escludono proprio i rifugiati e gli sfollati. Il Jrs ricorda che la pandemia ha colpito in modo particolare questi gruppi : \u201cLe ragazze e le donne rifugiate confinate nelle loro case affrontano maggiori rischi di violenza di genere; l'accesso alla scuola per i bambini rifugiati \u00e8 stato limitato; l'occupazione e le opportunit\u00e0 economiche sono state limitate e la recessione economica globale ha causato carenza di cibo nei campi profughi\u201d. Di qui il rinnovato appello ai leader mondiali ad aiutare tutti senza distinzioni nei propri Paesi: \u201cTutti hanno il diritto di condividere la speranza\u201d di vedere la fine delle sofferenze provocate dalla pandemia, afferma il Jrs. (LZ)\n6 marzo - AFRICA Stampa cattolica: giornalisti cattolici africani siano agenti di speranza contro i profeti di fake-news sul Covid-19\nIn un momento di difficolt\u00e0 e disperazione come quello attuale a causa del Covid-19, i giornalisti cattolici devono continuare ad essere \u201cagenti di speranza e modelli di comportamento\u201d. Lo ricorda il presidente dell\u2019Unione della stampa cattolica africana (Ucap) in una dichiarazione a firma del suo presidente, George Sunguh ripresa dall\u2019agenzia\n[Aciafrica](https://www.aciafrica.org/news/2978/let-us-continue-to-be-agents-of-hope-role-models-catholic-journalists-in-africa-urged). L\u2019invito ai reporter cattolici africani in questo momento storico \"unico\" \u00e8 a \u201crestare vigili\u201d ma anche ad essere \u201cpi\u00f9 innovativi\u201d perch\u00e9 \u201cin ogni nuvola oscura c\u2019\u00e8 sempre un filo di luce\u201d. \u201cMai lasciare cadere a terra la palla nel nostro ruolo giornalistico di interpretare ed educare i nostri fedeli sulle regole indicate dall'Organizzazione mondiale della sanit\u00e0, dai governi e dalle Conferenze episcopali per contenere la pandemia\", ammonisce Sunguh che esorta in particolare i giornalisti cattolici africani ad assumersi la responsabilit\u00e0 di individuare le fake-news per contrastare la crescente disinformazione in rete sul Covid-19. \"Come giornalisti professionisti, dobbiamo misurarci per portare all'attenzione del pubblico i \u2018profeti delle notizie false\u2019\", afferma il presidente dell\u2019Ucap. \"Armata degli insegnamenti cristiani, la Chiesa conta su di noi per demistificare tutte le menzogne diffuse da questi \u2018profeti\u2019, attraverso i social media\". Tracciando un bilancio del lavoro dell\u2019Ucap in questi mesi difficili, Sunguh osserva che, nonostante il Covid-19, l\u2019anno appena trascorso non \u00e8 passato invano. Sono state organizzate diverse sessioni che hanno permesso ai suoi membri di riunirsi in forma virtuale. Il presidente della Stampa cattolica africana ricorda in particolare il webinario organizzato il 26 giugno 2020 sul \u201cRuolo dei nuovi media nei servizi religiosi durante e dopo il Covid-19, \" in cui esponenti di diverse istituzioni cattoliche da tutto il continente hanno discusso come i media cattolici possono sostenere nel modo migliore la Chiesa africaba e aiutare i fedeli a partecipare alle liturgie in tempi di pandemia. Adesso l\u2019Ucap si sta preparando per il suo prossimo Congresso, posticipato a quest\u2019anno a data da definirsi a causa del Covid-19. Insieme alla data, per motivi logistici - informa la nota - \u00e8 stato cambiato il luogo dell\u2019incontro che si terr\u00e0 in Togo,anzich\u00e9 a Libreville, in Gabon. (LZ)\n6 marzo - ITALIA Giornata internazionale donna. Arcivescovo Delpini: alzare grido di protesta contro violenze\n\u201cContro la vilt\u00e0 del prepotente, contro la violenza ottusa che colpisce, contro la pretesa aggressiva di possedere, contro la perfidia dell\u2019umiliare, alzer\u00f2 il grido della protesta\u201d: sono le parole dell\u2019Arcivescovo di Milano, Monsignor Mario Delpini, contenute\n[nel messaggio diffuso oggi](https://www.chiesadimilano.it/news/chiesa-diocesi/larcivescovo-alzero-il-grido-della-protesta-contro-ogni-uomo-che-percuote-una-donna-447079.html), in vista dell\u20198 marzo, Giornata internazionale della donna. \u201cSar\u00f2 la voce di ogni donna ferita, di ogni giovinezza negata, di ogni bellezza sfruttata, di ogni fedelt\u00e0 tradita \u2013 continua il presule - Alzer\u00f2 il grido della protesta e l\u2019invocazione della giustizia per ogni bambina violata, per ogni ragazza ingannata, per ogni maturit\u00e0 umiliata, per ogni morte violenta\u201d. E ancora l\u2019Arcivescovo milanese deplora \u201cogni uomo che percuote una donna e che disprezza una sorella, un fratello\u201d; \u201cogni casa corrotta a prigione, ogni bellezza ridotta a spettacolo, ogni sogno trasformato in incubo, ogni donna usata come oggetto\u201d. All\u2019opposto della violenza, invece, conclude Monsignor Delpini, c\u2019\u00e8 la complementariet\u00e0 tra uomini e donne, poich\u00e9 gli uni senza le altre \u201csi ripiegano nella solitudine\u201d e \u201ccantano la malinconica elegia dell\u2019incompiuto\u201d nel pensiero, nella vita, nell\u2019amore. Intanto, sempre oggi la Caritas Ambrosiana ha lanciato un sito web dove chiedere aiuto contro la violenza sulle donne, un fenomeno drammatico acuito da un anno di pandemia che ha costretto molte vittime a restare chiuse in casa, insieme ai loro carnefici. Secondo l\u2019Istat, infatti, la scorsa primavera il numero verde anti-violenza ha visto un aumento del 73 per cento delle richieste di aiuto, rispetto allo stesso periodo del 2019. Per ampliare, dunque, la rete di soccorsi \u00e8 stato avviato il nuovo sito web \u201cNon \u00e8 amore\u201d ( [https://noneamore.caritasambrosiana.it/](https://noneamore.caritasambrosiana.it/)): concepito per essere \u201cuno strumento non solo di informazione e sensibilizzazione, ma anche un mezzo attraverso il quale chiedere aiuto in maniera sicura\u201d, il sito offre \u201cindicazioni per riconoscere i primi segni rivelatori della violenza domestica, nonch\u00e9 la possibilit\u00e0, attraverso un apposito form, di entrare in relazione con gli operatori del servizio antiviolenza in maniera protetta, ricorrendo alla navigazione privata sui browser, cos\u00ec da non destare sospetti e quindi possibili ritorsioni del partner molestatore\u201d. Una speciale sezione della pagina, inoltre, d\u00e0 \u201cconsigli pratici su come mettersi al sicuro quando la situazione precipita e la sola soluzione \u00e8 abbandonare il proprio domicilio (i documenti da raccogliere, chi contattare, cosa portare con s\u00e9)\u201d. \u201cLa crisi sociale innescata dalla pandemia \u2013 sottolinea Luciano Gualzetti, direttore di Caritas Ambrosiana \u2013 ha esasperato i rapporti all\u2019interno delle famiglie. E a farne le spese sono state spesso le donne, per le quali, purtroppo, la propria casa non \u00e8 sempre il posto pi\u00f9 sicuro dove restare\u201d. \u201cBisogna prenderne atto di tutto questo \u2013 conclude - e offrire, quando \u00e8 il caso, delle vie d\u2019uscita, prima che sia troppo tardi\u201d. (IP)\n6 marzo - MONDO Una dichiarazione di oltre 30 organizzazioni cristiane esorta i governi rendere i vaccini anti Covid un bene pubblico globale\nLe reti sanitarie cristiane chiedono equit\u00e0 e solidariet\u00e0 in tutto il mondo per l\u2019accesso al vaccino anti Covid-19. Oltre 30 organizzazioni, fra le quali il Consiglio ecumenico delle Chiese (Coe), hanno sottoscritto una\n[dichiarazione](https://www.oikoumene.org/resources/documents/christian-health-networks-appeal-for-global-equity-and-solidarity-in-access-to-covid-19-vaccines) nella quale vengono espresse preoccupazioni circa l\u2019ineguale servizio sanitario offerto alla popolazione mondiale e si esortano i governi, la comunit\u00e0 internazionale e le societ\u00e0 farmaceutiche ad affrontare il problema. Ci sono comunit\u00e0 pi\u00f9 vulnerabili e difficili da raggiungere per assicurare cure sanitarie essenziali, spiegano le reti sanitarie cristiane, specialmente nei paesi a basso reddito. E se il progetto COVAX si propone di diffondere la ricerca per un vaccino efficace, disponibile e a prezzi accessibili per tutti i paesi, con l\u2019obiettivo di distribuire equamente 2 miliardi di dosi di vaccino entro la fine del 2021, occorre fare di pi\u00f9. \u201cFornire vaccini a tutti deve essere parte di un piano globale per porre fine alla pandemia - si legge nella dichiarazione -. Si stima che il costo per l\u2019economia globale della mancata vaccinazione sarebbe di 9,2 trilioni di dollari, pari al 7% del Prodotto mondiale lordo. Queste conseguenze economiche della pandemia - prosegue il testo - sono e continueranno ad essere pi\u00f9 devastanti nei paesi poveri che non hanno riserve economiche per attutire un\u2019ulteriore deriva nella povert\u00e0 e nell\u2019insicurezza alimentare per anni\u201d. Le reti sanitarie cristiane evidenziano poi che la pandemia \u201cha messo in luce le iniquit\u00e0 gi\u00e0 esistenti nel mondo\u201d, che \u201cuna risposta globale basata sulla solidariet\u00e0 e l\u2019equit\u00e0 deve essere interesse di tutti\u201d e che \u201cle decisioni guidate dal nazionalismo isolazionista non faranno che prolungare la pandemia, peggiorare la necessit\u00e0 di restrizioni e aumentare i gi\u00e0 alti costi umani ed economici, invertendo anni se non decenni di sviluppo\u201d. Sulla base di tutto ci\u00f2 le reti sanitarie cristiane, che forniscono dal 15 al 60% dell\u2019assistenza sanitaria in Africa e contribuiscono significativamente anche in altre parti del mondo, si impegnano a mantenere il loro contributo alla risposta globale al Covid-19, ispirandosi agli insegnamenti di Ges\u00f9 nella promozione della salute, nel dare priorit\u00e0 ai malati e ai pi\u00f9 deboli, nell\u2019offrire una testimonianza evangelica. Esortano, poi, i leader dei governi a fare tutto ci\u00f2 che \u00e8 in loro potere per rendere i vaccini anti Covid un bene pubblico globale, accessibile, disponibile ed equamente distribuito, e per garantire che i lavoratori in prima linea, le persone pi\u00f9 vulnerabili e gli anziani vengano vaccinati per primi, come proposto dall\u2019Organizzazione mondiale della sanit\u00e0. Le reti sanitarie cristiane invitano infine i governi e la comunit\u00e0 internazionale a espandere le capacit\u00e0 di produzione globale dei vaccini, ad aumentare l\u2019offerta e a ridurre i prezzi. (TC)\n6 marzo - MONDO Celebrata il 5 marzo la Giornata mondiale di preghiera per le donne\n\u201cCostruire su solide fondamenta\u201d: su questo tema si \u00e8 svolta ieri, 5 marzo, primo venerd\u00ec del mese, la\n[Giornata mondiale di preghiere per le donne](https://www.cbcew.org.uk/world-day-of-prayer-2021/), iniziativa ecumenica per promuovere l\u2019unit\u00e0 nella preghiera in favore della pace e della giustizia. A causa della pandemia da Covid-19, l\u2019evento si \u00e8 tenuto on line, in modalit\u00e0 virtuale. Ogni anno, la Giornata \u00e8 accompagnata da un apposito sussidio, redatto di volta in volta da un diverso Paese. Per il 2021, \u00e8 stata la volta delle donne di Vanuatu, arcipelago situato a 2mila miglia a est dell\u2019Australia settentrionale, con una popolazione cristiana pari all\u201983 per cento del totale. Ad aprile 2020, la zona \u00e8 stata colpita dal forte ciclone \u201cHarold\u201d, di categoria 5, che ha devastato il Paese portando morte e distruzione, mentre la pandemia da Covid-19 ha reso difficili gli aiuti ed ha abbattuto l\u2019industria del turismo, principale fonte di reddito per la popolazione. La Giornata del 5 marzo, spiegano gli organizzatori, \u201cnon \u00e8 solo un evento globale, ma \u00e8 anche una data importante per ogni ambito ecumenico locale\u201d. Per l\u2019occasione, \u00e8 stato registrato [un video del servizio di culto](https://www.wwdp.org.uk/), guidato dal Comitato di Vanuatu, cos\u00ec da permettere a tutti di partecipare, spiritualmente, ad un\u2019unica celebrazione. [Un altro video](https://www.wwdp.org.uk/wp-content/uploads/2020/11/IMG_0182.TRIM_.m4v), in forma breve e musicato a ritmo rap, \u00e8 stato ideato per i giovani, in modo tale da coinvolgerli maggiormente nell\u2019iniziativa. Inoltre, \u00e8 stato redatto materiale di approfondimento e di supporto per altri momenti di preghiera, nonch\u00e9 un apposito numero telefonico per raccogliere eventuali donazioni, tramite Sms. (IP)\n6 marzo - TANZANIA Record di morti sospette per Covid-19 tra sacerdoti e religiosi. Vescovi: non abbassare la guardia perch\u00e9 il virus c\u2019\u00e8 ancora\nDalla met\u00e0 di dicembre alla fine di febbraio, in Tanzania pi\u00f9 di 25 sacerdoti e 60 suore, infermiere e medici cattolici, sono deceduti per problemi respiratori riconducibili al Covid-19. Lo ha reso noto nei giorni scorsi padre Charles Kitima, segretario generale della Conferenza episcopale tanzaniana (Tec), precisando che una cosa simile non era mai accaduta prima in un cos\u00ec breve lasso di tempo e che quindi c\u2019\u00e8 motivo di credere che molti di questi decessi siano legati al Coronavirus, anche se non vi \u00e8 alcuna certezza, dal momento che nessuno dei deceduti aveva potuto fare il test. Secondo il segretario dei vescovi - riporta l\u2019agenzia\n[Aciafrica](https://www.aciafrica.org/news/2976/over-25-priests-60-nuns-have-succumbed-to-covid-19-related-illnesses-in-tanzania-cleric) - questo \u00e8 un motivo in pi\u00f9 per tenere alta la guardia. \u201cIl Coronavirus esiste. Vi chiediamo di prendere precauzioni. Dobbiamo aumentare i nostri sforzi per proteggerci\u201d, ha detto padre Kitima ai giornalisti. \u201cAbbiamo la responsabilit\u00e0 di proteggere gli anziani e le persone con condizioni di salute precarie prendendo le precauzioni necessarie\u201d, ha insistito il sacerdote, rinnovando cos\u00ec recente l\u2019appello lanciato dal presidente della Tec, monsignor Gervas Nyaisonga, in occasione della presentazione del Messaggio di Quaresima dei vescovi. Il presule aveva esortato i fedeli \u201ca considerare questa malattia come una minaccia alla salute di tutti\u201d, affermando che la Tanzania \u201cnon \u00e8 un\u2019isola\u201d e pu\u00f2 essere ancora colpita dalla pandemia. Affermazioni dissonanti con quelle del Presidente John Pombe Magufuli che ha dichiarato il Paese Covid-free, sostenendo che questo \u00e8 stato reso possibile dalla preghiera. Dal 19 aprile dell\u2019anno scorso non si \u00e8 registrato alcun nuovo caso ufficiale e il bilancio dei contagi \u00e8 fermo a 509, con 21 decessi. Tuttavia le cifre appaiono poco realistiche, soprattutto alla luce di quanto sta accadendo in Paesi vicini come lo Zambia a causa del diffondersi della variante sudafricana del virus. Tre settimane fa l\u2019Ambasciata degli Stati Uniti a Dar-es Salaam ha parlato di un aumento di contagi nel Paese. \u00c8 inoltre di questi giorni la notizia della morte per Covid-19 del vicepresidente dell'arcipelago semiautonomo di Zanzibar, Seif Sharif Hamad. Durante la conferenza stampa, il segretario generale del Tec ha anche sottolineato la necessit\u00e0 fornire ai cittadini \"informazioni scientifiche accurate\" sul virus, per non alimentare la paura nella popolazione. Proprio per non diventare \u201cschiavi della paura\u201d che \u201c\u00e8 un\u2019arma che indebolisce le persone\u201d, monsignor Nyaisonga aveva esortato due settimane fa i fedeli a seguire le indicazioni degli esperti, proteggendo la vita propria e degli altri. (LZ)\n6 marzo - ITALIA Caritas Assisi in prima linea per contrastare emergenza sociale\nLa Caritas diocesana di Assisi, in Umbria, resta in prima linea per contrastare l\u2019emergenza sociale creata dalla pandemia da Covid-19. \u201cAttualmente \u2013 spiega la direttrice dell\u2019organismo, Rossana Galiandro \u2013 stiamo registrando un costante aumento di richieste di aiuto e di sostegno economico. La situazione, infatti, \u00e8 davvero difficile, perch\u00e9 ormai da troppo tempo tante attivit\u00e0 del territorio, soprattutto quelle legate al turismo, sono chiuse\u201d. Numerosi, dunque, gli strumenti messi atto: servizi di ascolto; Centri di volontariato sociale; un Emporio soldale per la distribuzione dei beni di prima necessit\u00e0; una Casa di accoglienza per gli indigenti, cos\u00ec da offrire loro un pasto e la possibilit\u00e0 di fare una doccia e trovare un posto-letto nei giorni pi\u00f9 freddi dell\u2019anno. \u201cNel corso del 2020 \u2013 informa una nota \u2013 pi\u00f9 di 2mila persone sono state seguire dalla Caritas ed oltre 4.500 pacchi sono stati distribuiti, pari a 115 tonnellate di viveri e prodotti per l\u2019igiene e per l\u2019infanzia\u201d. Oltre 600, poi, le famiglie assistite, delle quali il 60 per cento \u00e8 italiano: molte di esse, infatti, si trovano in isolamento a causa del contagio da Covid-19. A loro, dunque, la Caritas garantisce un servizio di prenotazione e di consegna della spesa a domicilio, grazie all\u2019aiuto \u201cprezioso dei volontari e degli Istituti religiosi che ogni giorno si alternano per garantire la distribuzione dei beni di prima necessit\u00e0, nel rispetto delle normative sanitarie vigenti\u201d. Da ricordare che la regione Umbria \u00e8 attualmente classificata \u201carancione\u201d, ovvero con un tasso di contagio da coronavirus medio, pi\u00f9 alto del \u201cgiallo\u201d e meno grave del \u201crosso\u201d di altre zone italiane. Ad oggi, in Umbria, il virus ha fatto registrare quasi 46mila casi in totale e pi\u00f9 di mille decessi. (IP)\n6 marzo - ITALIA L\u20198 marzo la benedizione on line dal Santuario di San Gabriele dell\u2019Addolorata per i giovani abruzzesi che affronteranno la maturit\u00e0\nAnche quest\u2019anno il tradizionale raduno a \u201cCento giorni dagli esami di Stato\u201d al Santuario di San Gabriele dell\u2019Addolorata, in provincia di Teramo, per gli studenti delle scuole superiori dell\u2019Abruzzo si svolger\u00e0 a on line a causa dell\u2019emergenza coronavirus. L\u2019appuntamento \u00e8 per l\u20198 marzo alle ore 16.00 sulla pagina Facebook del Santuario di San Gabriele e della diocesi di Teramo-Atri. Giunta alla 41.ma edizione, l\u2019iniziativa propone un momento di preghiera e il rito della benedizione delle penne insieme al vescovo Lorenzo Leuzzi e alla comunit\u00e0 dei Padri Passionisti del santuario di San Gabriele. Seguir\u00e0 uno spazio di intrattenimento dal titolo \u201cUn caff\u00e8 con padre Alberto e suor Francesca\u201d. Sempre luned\u00ec, nel Santuario, saranno celebrate due Messe, alle ore 9.30 e alle ore 11.00, alle quali si potr\u00e0 partecipare nel rispetto delle normative anti Covid-19. (TC)\n6 marzo - AMERICA LATINA La Repam amplia la sua presidenza con la presenza di due donne\nLa Repam (Rete ecclesiale panamazzonica) amplia la sua presidenza con tre persone in pi\u00f9, tra cui due donne: suor Maria Carmelita de Lima Concei\u00e7\u00e3o, e Yesica Patiachi Tayori, indigena del popolo Harakbut, che avranno l\u2019incarico di Consigliere. Rodrigo Fadul Andrade, invece, sar\u00e0 Segretario aggiunto. Tutti e tre si vanno ad aggiungere al direttivo gi\u00e0 esistente dell\u2019organismo: il presidente, Cardinale Pedro Barreto; il vicepresidente, Monsignor Rafael Cob, e il segretario esecutivo, il fratello marista Jo\u00e3o Gutemberg Sampaio. \u201cSi tratta di un ulteriore passo lungo il cammino della sinodalit\u00e0 \u2013\n[informa una nota](https://prensacelam.org/2021/03/05/la-repam-amplia-su-presidencia-con-la-presencia-de-dos-mujeres/) \u2013 che, come afferma il Documento finale del Sinodo per la Regione panamazzonica, \u00e8 caratterizzata dal rispetto della dignit\u00e0 e dell'uguaglianza di tutti i battezzati, dalla complementariet\u00e0 dei carismi e dei ministeri, dalla gioia di riunirsi in assemblea per discernere insieme la voce dello Spirito\". \u201cAscoltare la voce delle donne \u2013 continua la nota \u2013 \u00e8 stata una delle istanze dell\u2019ultimo Sinodo che ha ribadito l\u2019importanza che esse siano consultate e partecipino ai processi decisionali, avendo accesso anche a servizi ecclesiali che non richiedano l\u2019ordinazione, ma che permettano loro di esprimersi al meglio\u201d. Inoltre, sia Suor Maria Carmelita che Yesica sono \u201cnate in Amazzonia, il che dovrebbe aiutare a realizzare una Chiesa dal volto amazzonico\u201d, cos\u00ec come auspicato dal Sinodo stesso, nonch\u00e9 da Papa Francesco nell\u2019Esortazione apostolica \u201cQuerida Amazonia\u201d. Dal suo canto, Suor Maria Carmelita, Superiora delle Suore salesiane dell\u2019Amazzonia brasiliana, accoglie il suo nuovo servizio con \"un sentimento di gratitudine per questa continuit\u00e0 data alla proposta del Pontefice, ovvero che la Chiesa sia sempre pi\u00f9 sinodale e che tutti possano essere ascoltati\". \"Avverto la grande gioia di poter dare voce a coloro che non sempre hanno la possibilit\u00e0 di parlare\", sottolinea ancora la religiosa, concludendo: \u201cQuesta \u00e8 una delle tante sfide che si presentano oggi, insieme alla gioia di una nuova missione\u201d. (IP)\n6 marzo - SIRIA Dieci anni di guerra. Caritas Internationalis: aiutare i bambini a costruire il futuro\nDieci anni fa, esattamente il 15 marzo 2011, si apriva il drammatico conflitto in Siria. Quel giorno, a Damasco, si lev\u00f2 una forte protesta a causa dell\u2019arresto di alcuni giovani fermati dalla polizia mentre dipingevano graffiti contro il presidente Bashar al-Assad. Nei giorni successivi, le proteste crebbero, si verificano scontri con le forze dell\u2019ordine ed alcuni manifestanti vennero uccisi. Cominciava cos\u00ec una guerra straziante dalla scia lunga e complessa, che ha provocato finora innumerevoli morti, feriti e sfollati in cerca di sicurezza. \u201cComplessivamente \u2013 spiega la Caritas Internationalis\n[in una nota](https://www.caritas.org/2021/02/syria-tomorrow-is-in-our-hands/) - si stima che 11,1 milioni di persone abbiano avuto bisogno di una qualche forma di assistenza umanitaria nel 2020, tra cui 4,7 milioni di persone con necessit\u00e0 acute, mentre gli sfollati interni sono 6,7 milioni\u201d. A tutto ci\u00f2 va aggiunto il forte impatto della pandemia da Covid-19 che, nel Paese, ad oggi ha causato quasi 16mila casi in totale ed oltre mille decessi, insieme a notevoli perdite economiche. \u201cIn Siria \u2013 sottolinea infatti l\u2019organismo caritativo \u2013 8 persone su 10 vivono al di sotto della soglia di povert\u00e0 e particolarmente a rischio sono i bambini, le donne incinte, le ragazze pi\u00f9 giovani, le persone con disabilit\u00e0 e gli anziani\u201d. Ed \u00e8 pensando proprio a queste categorie pi\u00f9 vulnerabili, in particolare a quella dei minori, che la Caritas Internationalis ha lanciato la campagna \u201cIl domani \u00e8 nelle nostre mani\u201d. \u201cI bambini siriani \u2013 sottolinea l\u2019organismo caritativo \u2013 non hanno conosciuto altro che la guerra, hanno imparato a nascondersi al primo rumore, hanno detto addio ai loro cari ed ai loro amici, costretti ad emigrare o uccisi nei combattimenti\u201d. Ma soprattutto i minori \u201crischiano di essere privati del loro futuro: gi\u00e0 alla fine del 2019, infatti, si stimava che 2,45 milioni tra loro, ovvero 1 su tre, non frequentasse la scuola\u201d. Il coronavirus, poi, ha spinto \u201cun ulteriore 50 per cento di bambini fuori dal sistema educativo, esponendolo alla trappola del lavoro minorile\u201d. La campagna della Caritas si concentra dunque tre obiettivi: aiuti umanitari, educazione e salute. In primo luogo, si mira a \u201csostenere i bambini nei luoghi di istruzione, fornendo loro un pasto giornaliero per aiutarli ad aumentare e mantenere la frequenza in aula\u201d; in secondo luogo, si cerca di \u201cfornire ad essi un kit completo di materiale didattico a seconda della classe di et\u00e0\u201d; infine, si punta ad \u201ceducarli alle regole igienico-sanitarie anti-Covid, cos\u00ec da evitare che diventino vettori di contagio in famiglia e tra i loro coetanei\u201d. Ogni obiettivo della campagna pu\u00f2 essere sostenuto dai donatori con un contributo rispettivo di 25, 50 o 100 euro. Tutte le informazioni al riguardo sono reperibili sul sito web [https://www.caritas.org/2021/02/syria-tomorrow-is-in-our-hands/](https://www.caritas.org/2021/02/syria-tomorrow-is-in-our-hands/) (IP)\n6 marzo - FILIPPINE Concessione dell\u2019Indulgenza plenaria per i 500 anni di evangelizzazione del Paese\nIl prossimo 4 aprile, domenica di Pasqua, nelle Filippine si apriranno ufficialmente le celebrazioni del 500.mo anniversario dell\u2019arrivo del cristianesimo nel Paese, giunto in terra asiatica nel 1521 grazie all\u2019esploratore portoghese Ferdinando Magellano. In vista dell\u2019evento, la Conferenza episcopale nazionale (Cbcp) ha reso noto,\n[sul suo sito web](https://cbcpnews.net/cbcpnews/pope-grants-plenary-indulgence-for-500-years-of-christianity-in-ph/), un decreto della Penitenzieria Apostolica con cui viene concessa l\u2019indulgenza plenaria. I fedeli potranno lucrarla fino ad aprile 2022, compiendo un pellegrinaggio devozionale in una delle 537 chiese giubilari designate per l\u2019occasione nelle 85 diocesi filippine. Qui, essi dovranno accostarsi al Sacramento della riconciliazione, ricevere l\u2019Eucaristia e pregare secondo le intenzioni del Papa. \u201cL\u2019indulgenza plenaria \u2013 si legge sulla pagina Internet \u2013 sar\u00e0 un\u2019occasione per incrementare le virt\u00f9 della fede, della speranza e della carit\u00e0\u201d. Ai credenti, inoltre, viene raccomandato di levare un\u2019orazione \u201cper la fedelt\u00e0 del popolo filippino alla sua vocazione cristiana, per l'aumento delle vocazioni sacerdotali e religiose e per la difesa della famiglia, concludendo la preghiera con il Padre Nostro, la Professione di fede e un'invocazione alla Beata Vergine Maria\". Nel contesto dell\u2019attuale pandemia da Covid-19, che nel Paese asiatico ha provocato, ad oggi, 588mila casi in totale ed oltre 12mila decessi, il dono dell\u2019indulgenza plenaria \u00e8 esteso anche \u201cai malati, agli anziani e a tutti coloro che, per motivi legittimi, non possono uscire di casa\u201d. Anch\u2019essi, infatti, \u201cse distaccati da qualsiasi peccato e con l\u2019intenzione di adempiere al pi\u00f9 presto alle consuete condizioni\u201d, potranno ottenere l\u2019indulgenza \u201cunendosi spiritualmente alle celebrazioni, offrendo le loro preghiere, sofferenze e disagi a Dio misericordioso, per intercessione di Maria\u201d. Al contempo, i vescovi filippini [rendono noto](https://cbcpnews.net/cbcpnews/pope-grants-plenary-indulgence-for-500-years-of-christianity-in-ph/) che, a met\u00e0 marzo, \u00e8 prevista una speciale celebrazione nella Basilica Vaticana, alla quale \u00e8 auspicata la presenza di Papa Francesco, oltre a quella del Cardinale Luis Antonio Tagle, prefetto della Congregazione per l\u2019Evangelizzazione dei popoli e gi\u00e0 Arcivescovo di Manila. A causa delle normative vigenti anti-Covid, la Messa si terr\u00e0 in presenza di un numero limitato di partecipanti, ma si prevede la diretta audio-video. Da ricordare che l\u2019Anno giubilare ha per motto \u201cCon il dono di dare \u2013 Gifted to give\u201d (ispirato al Vangelo di Matteo 10,8: \u201cGratuitamente avete ricevuto, gratuitamente date\u201d) ed arriva dopo nove anni di preparazione pastorale, durante i quali i vescovi hanno invitato i fedeli a riflettere su alcuni temi fondamentali per la storia e la vita della Chiesa nel Paese. Tra il 2013 e il 2014 \u00e8 stata approfondita la formazione integrale alla fede e il ruolo dei laici, intesi come \u201cagenti di evangelizzazione\u201d. Il 2015 \u00e8 stato dedicato ai poveri, mentre nel 2016 si \u00e8 riflettuto sul legame tra Eucaristia e famiglia, anche in coincidenza del Congresso eucaristico internazionale che ha avuto luogo a Cebu nel gennaio di quell\u2019anno. Il 2017 \u00e8 stato poi l\u2019Anno della parrocchia, il 2018 l\u2019Anno dei sacerdoti, mentre i giovani sono stati i protagonisti del 2019 anche alla luce dei risultati del Sinodo dei vescovi loro dedicato, svoltosi in Vaticano nell\u2019ottobre 2018. Dopo il 2020, dedicato all\u2019ecumenismo e al dialogo interreligioso, il 2021 \u00e8 infine riservato alla missio ad gentes, affinch\u00e9 ciascun fedele sia spinto a \u201cdiventare missionario\u201d. (IP)\n6 marzo - MOZAMBICO Crisi a Capo Delgado. L\u2019allarme delle Chiese dell\u2019Africa meridionale e orientale: violenze raccapriccianti contro i civili\n\u201cL'insurrezione a Cabo Delgado non \u00e8 solo un problema mozambicano: \u00e8 un'emergenza regionale, quindi un fardello per tutta l\u2019Africa che non pu\u00f2 essere ignorato a livello globale\u201d. \u00c8 il monito lanciato dall\u2019Associazione dei Consigli delle Chiese dell\u2019Africa meridionale (Fellowship of Christian Councils in Southern Africa - Foccisa), che chiede azioni urgenti a sostegno della la popolazione \u201cterrorizzata\u201d dalle raccapriccianti violenze nella provincia, dal 2017 teatro di una sanguinosa insurrezione armata di gruppi jihadisti legati al cosiddetto Stato Islamico. Il loro obiettivo \u00e8 fondare un califfato governato dalla sharia, la legge islamica. Pi\u00f9 di 2mila ad oggi i morti e almeno 530mila gli sfollati a causa del conflitto. Un dramma portato all\u2019attenzione della comunit\u00e0 internazionale dall\u2019allora vescovo di Pemba, monsignor Luiz Fernando Lisboa, oggi vescovo di Cachoeiro de Itapemirim, in Brasile, e che \u00e8 stato pi\u00f9 volte al centro dell\u2019attenzione di Papa Francesco. In una\n[dichiarazione](https://imbisa.africa/en/articles/nYWikMd9ODoDBBbELDKO/view?locale=en) pubblicata gioved\u00ec, al termine di una riunione dei segretari generali dei Consigli nazionali delle Chiese membro dell\u2019associazione, la Foccisa riferisce di aver appreso notizie di \u201cattacchi brutali\u201d compiuti dai ribelli contro la popolazione civile. Tra questi \u201cdecapitazioni di persone, e prelievo e traffico di parti di corpi umani\u201d, saccheggi, incendi, esecuzioni sommarie e innumerevoli violazioni dei diritti umani che stanno provocando un esodo massiccio della popolazione locale, il 10% della quale \u00e8 oggi sfollata. In questo contesto drammatico, le Chiese dell\u2019Africa meridionale e orientale lanciano dunque un pressante appello alle autorit\u00e0 mozambicane e agli organismi internazionali per fermare le violenze e riportare la sicurezza nella provincia, situata nel nord del Mozambico. Esse si rivolgono innanzitutto al Governo di Maputo perch\u00e9 abbia il coraggio di agire con misure adeguate alla gravit\u00e0 della situazione invece di \u201cminimizzare\u201d la crisi riducendola a una questione di criminalit\u00e0 e quindi di indagare sui \u201cfattori sociali ed economici che rendono Cabo Delgado un terreno fertile e maturo per questo tipo di insurrezione\". La provincia \u00e8, infatti, una regione povera di infrastrutture, di servizi primari, con il pi\u00f9 alto tasso di analfabetismo nel Paese, ma ricca di materie prime, con enormi giacimenti di gas naturale, miniere di grafite, rubini e altre risorse il cui sfruttamento \u00e8 iniziato solo di recente, tuttavia con scarsi benefici per la popolazione locale. Attraverso l\u2019analisi di questa situazione - affermano i leader cristiani africani - il Governo e il popolo mozambicano \"possono lavorare insieme per la ricostruzione della loro societ\u00e0 e lavorare con le comunit\u00e0 colpite per migliorare la loro qualit\u00e0 di vita\u201d. A questo scopo essi sollecitano anche il sostegno de Stati dell\u2019Unione Africana (Ua) e in particolare dei membri della Comunit\u00e0 per lo sviluppo dell'Africa australe (Sadc): \u201cChiediamo ai Paesi e ai governi del Comitato per lo sviluppo dell'Africa australe (SADC), di rispondere con urgenza all'insurrezione in Mozambico, sia individualmente sia collettivamente perch\u00e9, in realt\u00e0, non si tratta di una crisi solo mozambicana e molto presto coinvolger\u00e0 l'intera regione con un impatto materiale ed economico sulle vite e sui mezzi di sussistenza dei poveri della regione\u201d, ammonisce la Foccisa. I leader cristiani si rivolgono anche agli attori economici, in particolare alle aziende coinvolte nell'estrazione delle risorse naturali nella provincia che \u2013 affermano - devono \u201ccontribuire alla ricerca di soluzioni durature e non limitarsi a garantire la sicurezza delle loro attivit\u00e0. Facciamo appello a ogni settore affinch\u00e9 svolga il proprio ruolo nell'ora del bisogno\u201d. Essi invitano poi gli operatori delle reti di telefonia mobile ad offrire chiamate gratuite o almeno una parte di esse perch\u00e9 le persone possano chiedere aiuto. In particolare - affermano - occorre soccorrere le vittime pi\u00f9 deboli: \u201cbambini, madri, disabili, malati cronici e anziani; per non parlare delle vittime del Covid-19, che lottano per respirare\u201d. Infine, l\u2019appello alle Nazioni Unite a seguire da vicino la crisi in Mozambico e tutte le crisi che minacciano oggi il continente africano \u201cprima che sia troppo tardi\u201d. Da parte loro, afferma in conclusione la dichiarazione, le Chiesa cristiane dell\u2019Africa meridionale si uniranno in preghiera con il Consiglio delle Chiese del Mozambico per invocare il dono della pace in queste terre. Fondata nel 1980, la Foccisa \u00e8 membro del Consiglio mondiale delle Chiese (Wcc) e comprende i Consigli nazionali delle Chiese di 12 Paesi dell\u2019Africa meridionale e orientale: Tanzania, Angola, Namibia, Zambia, Swaziland, Malawi, Kenya, Zimbabwe, Botswana, Lesotho, Mozambico e Sud Africa, di cui \u00e8 membro anche la Conferenza episcopale sudafricana. (LZ)\n6 marzo - STATI UNITI Nel Piano di salvataggio anti-Covid, finanziamenti all\u2019aborto. Preoccupazione dei vescovi\nI bambini non ancora nati sono il nostro prossimo, vulnerabile e bisognoso: cos\u00ec, in sintesi, la Conferenza episcopale degli Stati Uniti (Usccb) ribadisce l\u2019importanza di tutelare la vita nascente, sin dal concepimento.\n[In una dichiarazione](https://www.usccb.org/news/2021/us-bishop-chairmen-join-statement-abortion-funding-american-rescue-plan) a firma del presidente dei vescovi, Monsignor Jos\u00e9 H. Gomez, e dei responsabili di altre sette Commissioni dell\u2019Usccb, i presuli si dicono quindi contrari al finanziamento all\u2019aborto, contenuto nel \u201cPiano di salvataggio americano\u201d dell\u2019amministrazione Biden per rialzare il Paese dopo la pandemia da Covid-19. \"La nostra nazione ha bisogno di guarire, di restare unita e di aiutarsi a vicenda \u2013 scrivono i vescovi - Il \u2018Piano di salvataggio americano\u2019 \u00e8 un passo importante che dovrebbe fornire l'assistenza necessaria alle famiglie e alle imprese nazionali duramente colpite dalla pandemia del coronavirus\u201d. Tuttavia, la Chiesa cattolica si dice \u201cprofondamente preoccupata\u201d per il fatto che tale Piano \u201ccos\u00ec come \u00e8 scritto\u201d, rischi di \u201ccreare nuove divisioni\u201d all\u2019interno del Paese, dopo \u201cun accordo bipartisan di lunga data che rispetta la coscienza di milioni di americani\u201d. \u201cPer 45 anni infatti \u2013 sottolinea ancora la nota episcopale \u2013 il Congresso degli Stati Uniti, sia a maggioranza democratica che repubblicana, ha sostenuto che i contribuenti non dovrebbero essere costretti, contro la loro coscienza, a finanziare l\u2019aborto\u201d. Perci\u00f2, abbandonare questa linea \u201cin un momento di emergenza nazionale\u201d, spiega l\u2019Usccb, serve solo \u201ca dividere le persone, proprio nel momento in cui tutti dovremmo restare uniti\u201d. Di qui, l\u2019appello dei presuli a \u201cconcentrarsi, invece, sugli aiuti contro il Covid-19, di cui si ha un disperato bisogno\u201d. Il presidente Joe Biden e il Senato vengono, al contempo, esortati a \u201cnon costringere gli americani a prendere una decisione morale straziante, ovvero se preservare la vita e la salute dei nati o dei non nati, perch\u00e9 essi sono il nostro prossimo vulnerabile e bisognoso\u201d. Ai leader politici, infine, la Conferenza episcopale statunitense chiede di \u201cnon mettere le persone l\u2019una contro l\u2019altra e di includere nella normativa di aiuti anti-Covid le stesse misure contro il finanziamento all\u2019aborto presenti in ogni disegno di legge di spesa annuale per quasi mezzo secolo ad oggi\u201d. Oltre al presidente di tutti i vescovi statunitensi, Monsignor Gomez, la dichiarazione \u00e8 firmata dal Cardinale Timothy M. Dolan, presidente del Comitato per la libert\u00e0 religiosa; l'arcivescovo Joseph F. Naumann, presidente del Comitato per le attivit\u00e0 pro-vita; l'arcivescovo Paul S. Coakley, presidente del Comitato per la giustizia, pace e sviluppo umano; il vescovo David J. Malloy, presidente del Comitato per la giustizia e la pace internazionale; il vescovo Michael C. Barber, presidente del Comitato per l'educazione cattolica; il vescovo Shelton J. Fabre, presidente del Comitato ad hoc contro il razzismo; e il vescovo Mario E. Dorsonville, presidente del Comitato per le migrazioni. (IP)\n5 marzo - TOGO Nella diocesi di An\u00e9ho, una Pastorale per i moto-taxi\nLa gente li conosce come \u201czemidjan\u201d: sono i tassisti in moto che lavorano ad Anfoin, in Togo. A loro ha pensato la diocesi locale di An\u00e9ho: il 3 marzo, infatti, il vescovo titolare, Monsignor Isaac Jogues Gaglo, ha celebrato una Messa speciale dedicata a questo tipo di lavoratori.\n[La celebrazione](https://africa.la-croix.com/au-togo-une-pastorale-pour-les-conducteurs-de-taxi-moto-a-anfoin/) si \u00e8 tenuta nella parrocchia locale di \u201cNostra Signora della salvezza\u201d ed \u00e8 stata seguita, al termine, dalla benedizione dei moto-taxi radunati nel cortile dell\u2019edificio. Nel corso della liturgia eucaristica, il presule ha evidenziato l\u2019importanza di una Pastorale specifica per i tassisti in motocicletta, spiegando l\u2019iniziativa con queste parole: \u201cLa Chiesa \u00e8 presente in ogni settore del mondo del lavoro e in modo particolare essa \u00e8 accanto a chi vive in difficolt\u00e0. Non si possiamo pensare solo a coloro che possono venire da noi, ma dobbiamo rivolgerci anche a chi non pu\u00f2 raggiungerci\u201d. Gli ha fatto eco il parroco locale, padre Joseph Loko, sottolineando la necessit\u00e0 di \u201csensibilizzare i guidatori a tenere un comportamento corretto su strada, per il benessere proprio e degli altri\u201d. Spesso, infatti, i piloti dei moto-taxi sono vittime di incidenti, ma sono anche esposti maggiormente al rischio di aggressioni e rapine. Il clero locale li ha aiutati spesso, donando loro anche i caschi protettivi da indossare al volante. Rispetto del codice della strada, rispetto dell\u2019altro, abbigliamento adeguato e no al consumo di alcool e droghe sono stati, infine, i consigli che il parroco ha rivolto ai motociclisti presenti. Da ricordare che Anfoin non \u00e8 l\u2019unica cittadina ad avere questo servizio Pastorale: esso \u00e8 presente anche Ago\u00e8gan, sempre nel territorio della diocesi di An\u00e9ho, ed \u00e8 curato da padre L\u00e9on Kassehin. (IP)\n5 marzo - ITALIA Riunione on line vescovi del Triveneto: l\u2019importanza delle comunit\u00e0 ecclesiali in tempo di pandemia\nL\u2019attuale situazione socio-religiosa del Nordest italiano, a seguito della crisi provocata dalla pandemia da Covid-19, \u00e8 stata al centro, oggi 5 marzo, della riunione on line tenuta dai vescovi della Conferenza episcopale del Triveneto. In particolare,\n[informa una nota](http://www.patriarcatovenezia.it/site/vescovi-nordest-riuniti-in-videoconferenza-tempo-di-pandemia-vicinanza-a-chi-soffre-celebrazioni-e-penitenza-nelle-prossime-settimane-vita-delle-comunita-ecclesiali/), i presuli hanno manifestato preoccupazione per la recrudescenza dell\u2019emergenza sanitaria che si sta registrando in queste ore nella regione ed hanno ribadito la loro \u201cvicinanza e solidariet\u00e0 a quanti vivono oggi situazioni di lutto, sofferenza e fragilit\u00e0, anche sul piano economico\u201d. Forte, dunque, la speranza riposta nella campagna di vaccinazione, affinch\u00e9 possa \u201cpresto ottenere risultati positivi e in grado di restituire sollievo alla vita quotidiana di persone, famiglie, comunit\u00e0 e imprese\u201d. Altro tema in esame, nel corso dell\u2019incontro virtuale, \u00e8 stato quello relativo \u201cal compito e alle capacit\u00e0 delle comunit\u00e0 ecclesiali di accompagnare la vita concreta delle persone e delle famiglie, in questo tempo particolare\u201d. In tale contesto, quindi, i presuli hanno riaffermato \u201cla centralit\u00e0 della famiglia, sia nella vita civile che nell\u2019azione pastorale, e il valore della domenica, giorno del Signore e della comunit\u00e0 ecclesiale che si ritrova \u2018in presenza\u2019, pur con le necessarie attenzioni e limitazioni odierne, si riconosce e crede insieme\u201d. Sulle celebrazioni della Settimana Santa, invece, la Chiesa del Triveneto ha informato che si far\u00e0 riferimento alla [nota della Congregazione per il Culto divino e la disciplina dei sacramenti](https://www.vaticannews.va/it/vaticano/news/2021-02/norme-celebrazioni-settimana-santa.html), mentre per il sacramento della penitenza \u201csi \u00e8 convenuto di confermare quanto gi\u00e0 stabilito in occasione dello scorso Natale, ossia di prevedere la possibilit\u00e0 di valorizzare, ad esclusivo giudizio del vescovo diocesano, per un tempo determinato e secondo modalit\u00e0 da lui fissate, anche la \u2018terza forma\u2019 del rito della penitenza con assoluzione comunitaria e generale, sia per gli adulti che per i bambini e i ragazzi\u201d. Infine, i presuli hanno espresso \u201cviva preoccupazione e condanna di ogni forma di abuso e sfruttamento delle persone\u201d, con particolare riguardo alla \u201cgrave situazione migratoria esistente sulla cosiddetta \u2018rotta balcanica\u2019 e che tocca direttamente molte zone del Triveneto\u201d. (IP)\n5 marzo - PORTOGALLO Appello organizzazioni cattoliche all\u2019Ue: lavorare per una transizione climatica giusta ed inclusiva\nSono oltre trenta le organizzazioni cattoliche e della societ\u00e0 civile che hanno scritto\n[una lettera aperta](http://fecongd.org/pdf/CartaAberta_recomendacoes_conselhoUE.pdf) alla presidenza portoghese dell\u2019Unione europea per chiedere una transizione climatica \u201cgiusta ed inclusiva\u201d per tutti. I firmatari - tra cui c\u2019\u00e8 anche la Cidse (Coop\u00e9ration internationale pour le d\u00e9veloppement et la solidarit\u00e9), organizzazione che raccoglie le agenzie di sviluppo cattoliche dell'Europa e del Nord America \u2013 lanciano il loro appello in vista di quello che definiscono \u201cun semestre decisivo\u201d per la lotta al cambiamento climatico. Tre, in particolare, le raccomandazioni contenute nella missiva: in primo luogo, \u201cgarantire una maggiore coerenza nelle politiche dell\u2019Ue\u201d rispetto agli impegni contenuti nell\u2019Agenda 2030 per lo sviluppo sostenibile. In secondo luogo, si auspica \u201cuna legge sul clima compatibile con il limiti stabiliti per il riscaldamento globale\u201d ed infine si richiede \u201cuna strategia di adattamento al cambiamento climatico dell\u2019Ue, in modo da prevenire le crisi future\u201d. Oltre a queste tre macro-richieste, i firmatari presentano anche ulteriori suggerimenti, tra cui quello di \u201cpromuovere un maggiore equilibrio tra giustizia sociale e climatica\u201d; incentivare \u201cla riconversione delle piccole e medie imprese\u201d; mettere tutte le economie dell\u2019Unione europea su \u201cun percorso di riduzione delle emissioni\u201d di Co2; definire \u201cun approccio politico globale coerente per affrontare le sfide ambientali, tra cui l\u2019inquinamento dell\u2019aria, la distruzione degli ecosistemi e delle risorse naturali e la perdita della biodiversit\u00e0\u201d. Al contempo, la lettera aperta auspica l\u2019eliminazione del sostegno, diretto e indiretto, ai combustibili fossili entro il 2025 ed il rafforzamento delle politiche europee destinate ad \u201caumentale la resilienza\u201d del settore agricolo, dell\u2019energia nazionale e delle strategie forestali. Infine, i firmatari chiedono che siano promossi \u201cla sensibilizzazione, il sostegno politico e la condivisione delle conoscenze su argomenti importanti come la distribuzione delle risorse idriche\u201d, e di fare in modo che \u201ctutti gli Stati membri dell\u2019Ue approvino piani nazionali, accompagnati da obiettivi vincolanti e misure attuative efficaci\u201d in tema climatico. (IP)\n5 marzo - GERMANIA Vescovi: \u201cLa Pasqua porta speranza, anche in tempo di pandemia\u201d\n\u201cLa Pasqua porta speranza, anche in tempo di pandemia da coronavirus\u201d: lo afferma la Conferenza episcopale tedesca (Dbk) che, in vista della Solennit\u00e0 della Resurrezione del Signore, ha creato una pagina tematica sul suo sito web, in modo da aiutare i fedeli a vivere il tempo pasquale nel modo migliore possibile, considerate le restrizioni sanitarie tuttora vigenti. \u201cUn\u2019altra Pasqua in pandemia si avvicina \u2013 si legge sulla pagina Internet, raggiungibile all\u2019indirizzo\n[www.dbk.de/themen/ostern-2021](http://www.dbk.de/themen/ostern-2021) - e ancora una volta non saranno possibili molte cose alle quali, come cristiani, siamo abituati\u201d. Per questo, la sezione web specifica offrir\u00e0 \u201cinformazioni sulle festivit\u00e0 e sul loro significato, oltre a presentare vari suggerimenti delle arcidiocesi e diocesi nazionali\u201d, come quelli per \u201ci momenti di preghiera da vivere in casa o per giochi creativi e lavori manuali dedicati ai bambini. Previsti, inoltre, alcuni podcast\u201d per accompagnare i fedeli nelle orazioni. Ma non solo: la pagina tematica offre anche l\u2019opportunit\u00e0 di creare un contatto tra le persone che si sentono maggiormente isolate o che stanno vivendo con particolare preoccupazione questo drammatico periodo. I dipendenti della TelefonSeelsorge, infatti, che \u00e8 sostenuta dalle Chiese cattoliche e protestanti, sono disponibili per un supporto psicologico sia per telefono che via chat. Inoltre, i cappellani cattolici di InternetSeelsorge sono pronti ad aiutare coloro che si sentono smarriti, restando loro accanto nel cammino di fede. \u201cI cristiani vogliono celebrare la Pasqua, perch\u00e9 celebrare insieme la Resurrezione di Ges\u00f9 d\u00e0 speranza e forza\", affermano Monsignor Franz-Josef Bode, presidente della Commissione Pastorale della Dbk. In Germania \u2013 dove ad oggi si contano 2,48 milioni di casi di coronavirus ed oltre 71mila decessi - le celebrazioni pasquali si terranno alla presenza fisica di poche persone; per questo, il presule ricorda che l\u2019opportunit\u00e0 di unirsi spiritualmente ai momenti di preghiera grazie alla tv, alla radio ed al web. (IP)\n5 marzo - INDONESIA Vescovo di Pontianak mette in guardia i giovani dalla pratica della \u201cmagia nera\u201d\nPorre fine a rituali violenti, vicini alla \u201cmagia nera\u201d: lo chiede ai giovani Monsignor Agustinus Agus, Arcivescovo di Pontianak, in Indonesia, facendo riferimento ad una pratica della popolazione Dayak. Si tratta di un antico rituale che coinvolge i ragazzi tra i 15 ed i 16 anni, i quali si recano per quattro giorni nella foresta per invocare la protezione degli spiriti contro le ferite da armi da taglio.\n[Citato dall\u2019agenzia Ucanews](https://www.ucanews.com/news/indonesian-prelate-warns-against-use-of-black-magic/91649), il presule esprime il suo \u201crispetto per la cultura tradizionale\u201d dei Dayak, ma sottolinea quanto tali pratiche possano essere \u201cpericolose\u201d, perch\u00e9 finoscono per \u201cspingere le persone ad agire in modo violento\u201d. Piuttosto, ribadisce l\u2019Arcivescovo, \u201coggi bisogna concentrarsi su altre lotte, come quella alla povert\u00e0\u201d, poich\u00e9 \u201cl\u2019Indonesia sta affrontando problemi sociali sempre pi\u00f9 gravi\u201d. Alle parole del presule fanno eco quelle di Yoris Maskendar, presidente della giovent\u00f9 cattolica del Kalimantan occidentale, il quale esorta ad un maggior coinvolgimento dei ragazzi Dayak nella vita della Chiesa, affinch\u00e9 si allontanino da queste pratiche ormai \u201cobsolete\u201d. Da ricordare che, nel 2013, in Indonesia, nell\u2019ambito della riforma del Codice penale, \u00e8 stata presentata una proposta che prevedeva cinque anni di prigione e una multa di 300 milioni di rupie, pari a 31mila dollari, per la pratica della \u201cmagia nera\u201d. La proposta aveva sollevato pareri contrastanti: per alcuni, rappresentava un passo indietro nel sistema giuridico nazionale; per altri, invece, poteva essere uno strumento utile per fermare i cos\u00ec detti \u201cmaghi\u201d, ovvero quei truffatori che approfittano della debolezza delle persone in difficolt\u00e0, proponendo loro inutili \u201cincantesimi\u201d. Successivamente, la proposta \u00e8 stata respinta. (IP)\n5 marzo - MONDO Il Coe organizza dal 22 al 27 marzo una settimana di preghiera a un anno dalla pandemia\nA un anno dalla dichiarazione con la quale l\u2019Organizzazione Mondiale della Sanit\u00e0 ha definito pandemia la diffusione del Covid-19, il Consiglio Ecumenico delle Chiese (Coe) osserver\u00e0 una settimana di preghiera dal 22 al 27 marzo. L\u2019iniziativa vuole invitare ad un tempo di riflessione sulle problematiche e le sofferenze provocate dall\u2019emergenza sanitaria, sulla speranza riposta nel futuro e sul modo in cui le Chiese hanno trovato lavorato insieme per andare incontro alle comunit\u00e0 e per sostenerle. Per il reverendo Ioan Sauca, segretario generale ad interim del Coe, questa settimana di preghiera sar\u00e0 un'opportunit\u00e0 per provare ed esprimere la comune fedelt\u00e0 delle Chiese verso Cristo. \u201cNel corso della settimana ci riuniremo per offrire intercessioni, specialmente per i pi\u00f9 vulnerabili e per coloro che in prima linea si prendono cura di loro, spesso in circostanze difficili \u2013 ha detto il reverendo Sauca - ma anche per impegnarci nuovamente nella compassione attiva, al di l\u00e0 di ci\u00f2 che ci separa, quindi obbedendo a colui che aveva compassione delle folle e che \u00e8 venuto in loro aiuto per la loro guarigione\u201d. La settimana di preghiera \u00e8 organizzata con le Chiese del Coe e i partner ecumenici e sar\u00e0 un\u2019opportunit\u00e0 per condividere preghiere e risorse spirituali in risposta alla pandemia. Sar\u00e0 anche predisposto un servizio mondiale online al quale parteciperanno otto regioni del Coe e una serie di risorse saranno disponibili sul portale www.oikoumene.org dal 18 marzo in inglese, francese, tedesco e spagnolo. (TC)\n5 marzo - GHANA #coronavirus. Vescovi ai fedeli: vaccinarsi per il bene di tutti\nSono 600mila i vaccini anti-Covid arrivati finora in Ghana ed altri ne sono previsti prossimamente. Per questo, la Conferenza episcopale locale (Cbcg) ha diffuso\n[una nota](https://www.cbcgha.org/wp-content/uploads/2021/03/GCBC-ON-COVID-19-VACCINATION.pdf) in cui esorta i fedeli ad \u201cavvalersi dell\u2019opportunit\u00e0 di essere vaccinati\u201d contro il coronavirus. \u201cDesideriamo incoraggiare i nostri sacerdoti, consacrati e consacrate, tutti i fedeli e tutti i ghanesi a cogliere questa opportunit\u00e0 \u2013 si legge nel documento \u2013 In passato, i vaccini contro malattie come il vaiolo, il morbillo, la polio e l\u2019influenza hanno avuto successo e quindi siamo convinti che anche per la pandemia da Covid-19 il vaccino possa essere la risposta\u201d giusta, nonostante \u201cle preoccupazioni sollevate dai gruppi no-vax\u201d. In quest\u2019ottica, i presuli sottolineano la necessit\u00e0 che \u201ctutti i Paesi lavorino insieme per gestire la pandemia e fermare ulteriori mutazioni del virus\u201d; per questo, la Chiesa cattolica ghanese si dice \u201cconvinta e fiduciosa che tutti gli organismi istituiti per testare, valutare e monitorare i vaccini\u201d abbiano agito con \u201cla dovuta diligenza\u201d e \u201csicurezza\u201d. I vescovi ricordano, poi, che secondo quanto stabilito dal governo nazionale, la priorit\u00e0 della vaccinazione viene data agli operatori sanitari, agli ultra-sessantenni e agli alti funzionari pubblici. Ci\u00f2 dimostra, quindi, che i vaccini sono \u201csicuri ed efficaci\u201d, altrimenti \u201cil governo non avrebbe messo se stesso tra le categorie prioritarie\u201d. Non solo: la Cbcg evidenzia che sottopporsi al vaccino \u201c\u00e8 un atto di \u2018buon vicinato\u2019, ovvero un segno dei buoni princip\u00ee cristiani. Quando si accetta di ricevere l\u2019antidoto, infatti, non si protegge solo se stessi dalla malattia, ma si proteggono anche gli altri, fermando i contagi\u201d. I vantaggi del vaccino sono, infatti, numerosi: oltre a ridurre la mortalit\u00e0 della popolazione, esso ne \u201cmigliorer\u00e0 il benessere psicologico permettendo anche la ripresa delle attivit\u00e0 educative, sociali ed economiche\u201d, nonch\u00e9 degli spostamenti. La Chiesa cattolica ghanese, inoltre, sfata alcuni \u201cmiti\u201d relativi alla vaccinazione: in primo luogo, si sottolinea che essa \u00e8 pi\u00f9 efficace rispetto all\u2019immunit\u00e0 naturale del singolo e ai sistemi preventivi gi\u00e0 in atto; in secondo luogo, \u201cil vaccino non \u00e8 il virus\u201d e quindi non provoca la malattia da Covid-19. I presuli smentiscono anche chi dice che il vaccino \u201cpu\u00f2 causare infertilit\u00e0\u201d o che \u201cpu\u00f2 cambiare il Dna\u201d di coloro che lo ricevono o che \u00e8 \u201cun segno demoniaco\u201d. \u201cNon c\u2019\u00e8 alcuna verit\u00e0 in queste affermazioni\u201d, specifica la nota episcopale. Infine, i vescovi ricordano quanto si sia pregato, nel corso del 2020, affinch\u00e9 si trovasse un rimedio al coronavirus. L\u2019arrivo del vaccino, dunque, va visto come \u201cuna risposta alla nostra preghiera\u201d. L\u2019auspicio dei presuli \u00e8 che ora la popolazione colga questa opportunit\u00e0, che \u201cnon \u00e8 un obbligo\u201d, ma appunto un\u2019occasione per fermare la pandemia. La nota episcopale si conclude con l\u2019invocazione a Maria \u201cMadre del perpetuo soccorso e Salute degli infermi\u201d. (IP)\n5 marzo - RD CONGO Pax Christi International condanna omicidio dell\u2019Ambasciatore Attanasio e chiede giustizia per le vittime\nUna ferma condanna dell\u2019accaduto e una richiesta di giustizia per le vittime: cos\u00ec,\n[in una nota diffusa ieri, 4 marzo](https://paxchristi.net/2021/03/04/pax-christi-international-appelle-le-gouvernement-de-la-rdc-a-porter-en-justice-les-auteurs-de-lassassinat-de-lambassadeur-de-litalie-en-republique-democratique-du-congo-so/), Pax Christi International commenta la morte dell\u2019ambasciatore italiano Luca Attanasio, del carabiniere Vittorio Iacovacci e del loro autista Mustapha Milambo, uccisi lo scorso 22 febbraio nel corso di un agguato a Goma, nella Repubblica Democratica del Congo. \u201cPax Christi International ed i suoi membri nella regione dei Grandi Laghi \u2013 si legge nel comunicato \u2013 condannano fermamente questo atto spregevole e chiedono al governo locale di consegnare i colpevoli alla giustizia\u201d. L\u2019organismo sottolinea, poi, come \u201cogni settimana si registrino, nel Paese, attacchi e perdite di vite umane innocenti\u201d, un \u201cflagello insidioso che ha invaso tutto il territorio congolese negli ultimi trent\u2019anni e che attualmente non risparmia nessuno\u201d. Sia nei villaggi che nelle citt\u00e0, infatti, si registrano \u201comicidi, rapimenti, rapine a mano armata e altri atti violenti, mentre gruppi armati saccheggiano regolarmente le propriet\u00e0 della popolazione, facendo innumerevoli vittime\u201d. Esprimendo, poi, il suo sostegno ai giovani che, nella Repubblica democratica del Congo, \u201cpromuovono continuamente la pace, la sicurezza, la lotta al crimine organizzato, l\u2019unit\u00e0, la coesistenza pacifica e la riconciliazione\u201d, Pax Christi International, insieme alla societ\u00e0 civile, lancia un appello \u201calle autorit\u00e0 congolesi e alla comunit\u00e0 internazionale\u201d affinch\u00e9 facciano \u201ctutto il possibile per sradicare i gruppi armati che stanno decimando la popolazione e soffocando l'economia nazionale\u201d. \u201cLa situazione va di male in peggio\u201d, mette in guardia l\u2019organismo, sottolineando l\u2019urgenza di \u201cmisure sostanziali\u201d. Infine, unendosi alla richiesta delle Nazioni Unite, Pax Christi esorta il governo congolese \u201cad indagare prontamente su questo atroce attacco alla missione congiunta dell\u2019Onu nel Paese\u201d. (IP)\n5 marzo - SVIZZERA Le iniziative dei vescovi per ricordare le vittime della pandemia e per accompagnare con la preghiera il Papa in Iraq\nIl ricordo delle vittime del Covid-19 e il viaggio apostolico di Papa Francesco in Iraq sono stati al centro della 331.ma assemblea ordinaria della Conferenza episcopale svizzera (CES) che si \u00e8 svolta dall\u20191 al 3 marzo 2021, in forma abbreviata a causa della pandemia e in videoconferenza. Il previsto incontro con una delegazione della Conferenza Centrale Cattolica Romana (RKZ) nell\u2019ambito del processo \u201cIn cammino insieme per rinnovare la Chiesa\u201d \u00e8 stato invece rinviato alla prossima plenaria prevista a giugno. Oggi, per rispondere all\u2019appello del presidente della Confederazione elvetica Guy Parmelin rivolto a tutti i cittadini a osservare sabato un minuto di silenzio per commemorare tutte le vittime della pandemia nel Paese, ma anche per esprimere riconoscenza e gratitudine a quanti sono impegnati in prima persona nella lotta al Covid-19, la Conferenza episcopale, insieme alla Chiesa evangelica riformata della Svizzera e alla Chiesa cattolico-cristiana della Svizzera, hanno invitato parrocchie e circoscrizioni ecclesiastiche a suonare le campane a mezzogiorno. I fedeli sono stati esortati a cessare ogni attivit\u00e0 - in chiesa, a casa, per strada, al lavoro o nei gruppi di preghiera ecumenici - e a pregare per le vittime del coronavirus e le loro famiglie. In seguito alla decisione dei presidenti delle Conferenze episcopali europee di celebrare una Messa, ogni giorno in un Paese diverso, per le tante vittime del coronavirus e formare cos\u00ec una \u201ccatena di preghiera eucaristica\u201d, i vescovi svizzeri hanno deciso dedicare pregare per quanti hanno perso la vita a causa della pandemia il 29 marzo a Einsiedeln. La celebrazione sar\u00e0 presieduta dal vescovo Urban Federer alle 11.15 e potr\u00e0 essere seguita in diretta via Livestream. Circa il viaggio del Papa in Iraq iniziato oggi e che si concluder\u00e0 luned\u00ec, i presuli, riferisce un comunicato della Conferenza episcopale, si sono impegnati a pregare \u201caffinch\u00e9 la visita apostolica porti forza e coraggio ai cristiani che vi abitano e speranza e pace alla sua gente\u201d. I vescovi invitano inoltre i fedeli a condividere le loro preghiere per il Pontefice. (TC)\n5 marzo - POLONIA Presentato il Rapporto 2021 sulla situazione della Chiesa cattolica. I credenti nel Paese sono il 91,9 per cento\nDiminuiscono in Polonia i giovani praticanti nella Chiesa cattolica. In circa 30 anni la loro presenza si \u00e8 dimezzata. Lo riferisce l\u2019Agenzia di Informazione Cattolica KAI, che oggi ha presentato il Rapporto 2021 sulla situazione della Chiesa polacca. Nel Paese i giovani credenti e praticanti sono il 30,1%, mentre i giovani credenti e poco praticanti il 21,6% e i non praticanti il 18,5%. Il 50,7% degli studenti non ritiene la Chiesa un\u2019autorit\u00e0. Globalmente, il 91,9 % dei polacchi si dichiara di religione cattolica, lo 0,9% \u00e8 ortodosso e il 3,1% afferma di non avere alcuna fede. Nel 2019 si consideravano appartenenti alla Chiesa Cattolica 32.461.000 fedeli, distribuiti in 10.382 parrocchie con un tasso di religiosit\u00e0 tra i pi\u00f9 alti in Europa, con il 36,9% dei cattolici che partecipa regolarmente alla Messa domenicale. Si riduce, per\u00f2, sempre pi\u00f9 il numero di coloro che si dichiarano a favore degli insegnamenti della Chiesa su questioni morali, in particolare nella sfera dell\u2019etica sessuale. Ad esempio, solo il 20% dei fedeli ritiene inammissibile la convivenza prematrimoniale. La pandemia di Covid-19, si legge in un comunicato dell'Ufficio per le Comunicazioni Estere della Conferenza Episcopale Polacca, se da un lato ha evidenziato il processo di indebolimento delle pratiche religiose collettive e dei legami con la parrocchia, in atto gi\u00e0 negli ultimi decenni, dall\u2019altro ha permesso il rafforzamento dei legami familiari e della religiosit\u00e0, con la ricerca del trascendente e di risposte ai bisogni spirituali. Circa le strutture della Chiesa cattolica, in Polonia si contano 1050 santuari, dei quali 793 mariani. Il pi\u00f9 importante rimane quello di Jasna G\u00f3ra, che nel 2019 ha registrato oltre 4 milioni di pellegrini, mentre il Santuario della Divina Misericordia, legato alle apparizioni di Ges\u00f9 a Santa Faustina Kowalska, registra annualmente circa 2 milioni di pellegrini da 90 paesi. Il clero annovera 2 cardinali, 29 arcivescovi, 123 vescovi (dei quali 4 di rito bizantino-ucraino), 33.600 sacerdoti (dei quali 24.700 diocesani e 8.900 religiosi) e circa 1200 religiosi semplici di 59 congregazioni. Le religiose sono circa 19mila, raggruppate in 104 istituti religiosi e 13 congregazioni di vita contemplativa. Sono invece oltre 2,5 milioni i fedeli laici che prestano la loro opera nelle parrocchie o comunit\u00e0 di appartenenza. Nel 2020, poi, i seminaristi sono stati 2556. Secondo i dati forniti alla KAI dalla Conferenza dei Rettori dei Seminari Teologici Superiori, per l\u2019anno accademico 2020/2021 sono in formazione 438 nuovi candidati al sacerdozio, dei quali 289 nei seminari diocesani e 149 negli ordini religiosi, i pi\u00f9 numerosi dei quali presso i domenicani. Gli abbandoni del sacerdozio, invece, dal 2000 al 2017, sono in media 56 all\u2019anno. Nell\u2019ambito dell\u2019ecumenismo vi sono organismi inter-ecclesiastici e commissioni bilaterali per il dialogo con le Chiese ortodossa, luterana, polacco-cattolica e avventista. Sono state avviate nel 2009, invece, le procedure per protezione dei minori in caso di abusi. La Conferenza Episcopale Polacca ha adottato delle Linee Guida e, pi\u00f9 recentemente, ha applicato le norme introdotte da Papa Francesco con il Motu Proprio \"Vos estis lux mundi\u201d. Dal 2004, poi, \u00e8 aperto il Centro di Protezione del Minore presso l\u2019Accademia \u201cIgnatianum\u201d di Cracovia, una unit\u00e0 inter-disciplinare che propone attivit\u00e0 di formazione in campo psicologico, pedagogico e spirituale sviluppa programmi di prevenzione pastorali, formativi ed educativi utili a creare ambienti sicuri per i minori. Nel 2019 la Conferenza episcopale ha istituito, inoltre, un delegato per la Protezione dei minori e la Fondazione San Giuseppe, la cui missione \u00e8 proteggere i minori e costruire strutture efficaci nella prevenzione e a sostegno della guarigione delle vittime di abusi. Circa la presenza dei cattolici polacchi nel mondo, si contano 2.697 missionari; di questi 500 sono sacerdoti diocesani, 1.283 religiosi, 875 suore e 39 laici. In Polonia l\u2019ente caritativo pi\u00f9 importante \u00e8 Caritas Polska che raggruppa 44 Caritas diocesane - cui fanno riferimento 3.250 Caritas parrocchiali - e 834 punti di aiuto gestiti da religiosi o religiose. Circa l\u2019associazionismo, secondo i dati del 2018, solo l\u20198% dei laici praticanti \u00e8 impegnato stabilmente in comunit\u00e0, associazioni o organizzazioni. Invece la piet\u00e0 popolare pi\u00f9 diffusa resta quella mariana. L\u2019educazione cattolica viene offerta in 487 scuole, delle quali 259 elementari e medie, 173 superiori e 55 speciali (dati del 2019). Vi studiano oltre 70mila studenti, di cui circa 2.500 nelle scuole \u2018speciali\u2019. Le Universit\u00e0 Cattoliche sono 2: la Giovanni Paolo II di Lublino e la Pontificia Giovanni Paolo II di Cracovia. Offrono formazione cattolica pure l\u2019Accademia Cattolica di Varsavia, l\u2019Accademia \u201cIgnatianum\u201d di Cracovia dei gesuiti e la Pontificia Facolt\u00e0 Teologica di Breslavia e le facolt\u00e0 di Teologia nelle Universit\u00e0 di Katowice, Pozna\u0144, Toru\u0144, Opole, Olsztyn e Stettino. Tra le centinaia di iniziative culturali annuali \u00e8 da citare il Congresso di Cultura Cristiana di Lublino, evento internazionale dedicato alla cultura e organizzato dalla Chiesa polacca, giunto alla sesta edizione, e la Convenzione di Gniezno, incontro internazionale, con cadenza pluriennale, che vede la partecipazione di clero, politici, persone di scienza e cultura e che ha come obbiettivo la riflessione sulla situazione spirituale dell'Europa. Nel mondo cattolico ci sono poi festival di musica cristiana, film religiosi, concerti d\u2019organo e la Fiera degli editori cattolici. Sempre in ambito culturale c\u2019\u00e8 da ricordare che la Chiesa cattolica si prende cura della conservazione di circa 13mila chiese storiche e quasi 100 musei diocesani, religiosi e parrocchiali. I media cattolici comprendono, invece, 4 settimanali nazionali, 44 stazioni radiofoniche, Radio Maryja a livello nazionale e redazioni cattoliche nei media pubblici e privati come Telewizja Trwam. Il settore pi\u00f9 in crescita \u00e8 quello dei portali Internet cattolici. Un ruolo importante a livello nazionale svolgono l\u2019Agenzia Cattolica di Informazione (KAI), della Conferenza Episcopale Polacca, e la Fondazione Opoka, il portale a servizio della Chiesa cattolica per la realizzazione di sistemi per lo scambio di informazioni, anch\u2019esso voluto dalla Conferenza Episcopale Polacca. Dal punto di vista socio-sanitario, infine, si annoverano case di cura per gli anziani, ospedali e hospice per malati terminali, cliniche e centri sanitari. Vi sono anche centri di noleggio di attrezzature per la riabilitazione dei disabili, centri di riabilitazione, laboratori di terapia occupazionale e case famiglia. Per i pi\u00f9 piccoli sono attivi orfanotrofi, strutture di cura, centri di cura ed educazione per disabili e orfani, nonch\u00e9 centri terapeutici. Le famiglie possono contare, pure, sull\u2019aiuto di cliniche specializzate e distrettuali, centri di consulenza parrocchiale, centri di sostegno e centri per l\u2019adozione. Ci sono poi case per madri single, case per madri con figli minori e per bambini abbandonati, mentre senzatetto e i poveri possono rivolgersi a punti per la distribuzione di vestiti, a centri di ristorazione, mense, rifugi e ostelli. Per i disoccupati vi sono centri di integrazione sociale e cooperative sociali, ai quali si aggiungono centri di assistenza per migranti e rifugiati, e case per rimpatriati. (TC)\n5 marzo - TERRA SANTA I frati francescani da oggi in preghiera per la buona riuscita del viaggio di Papa Francesco in Iraq\nIl custode di Terra Santa, fr Francesco Patton, invita a una giornata di digiuno e a offrire la pia pratica della Via Crucis per la buona riuscita del viaggio di Papa Francesco in Iraq, \u201cperch\u00e9 porti a maturazione il frutto dello Spirito che \u00e8 \u201camore, gioia e pace, pazienza, benevolenza bont\u00e0, fedelt\u00e0, mitezza e dominio di s\u00e9\u201d (Gal 5,22)\u201d. Lo rende la Custodia di Terra Santa. Raccogliendo la richiesta del Papa all\u2019udienza di mercoled\u00ec scorso di accompagnare con la preghiera il suo viaggio apostolico, \u201cperch\u00e9 possa svolgersi nel migliore dei modi e portare i frutti sperati\u201d, fr Francesco chiede a tutti i frati della Custodia di \u201caccompagnare questa visita con una preghiera speciale e intensa\u201d secondo uno specifico calendario. Domani viene proposta la recita del rosario comunitariamente e la lettura personale del capitolo VIII della Lettera enciclica Fratelli tutti (nn. 271-285) dedicato alle religioni a servizio della fraternit\u00e0 nel mondo. \u201cVi chiedo di concludere la preghiera del rosario con la preghiera trinitaria che Papa Francesco pone al termine dell\u2019Enciclica \u2018Fratelli tutti\u2019\u201d scrive il custode di Terra Santa. Domenica l\u2019ufficio vigiliare che verr\u00e0 celebrato al Santo Sepolcro e la successiva Celebrazione Eucaristica al Calvario sar\u00e0 in suffragio per le vittime della guerra e per chiedere il dono della pace in tutto il Medio Oriente, mentre per luned\u00ec 8 marzo fr Patton esorta ad accompagnare il viaggio di ritorno del Papa con la preghiera personale. (TC)\n4 marzo - SRI LANKA #coronavirus I cattolici dell\u2019isola di Iranaitivu contrari alla sepoltura delle vittime di Covid-19 nel loro territorio\nIeri, sull'isola di Iranaitivu, cattolici e organizzazioni di volontariato hanno lanciato una protesta contro la decisione del governo di seppellire le vittime della pandemia di Covid-19 nell\u2019isola. I sacerdoti cattolici, che hanno preso parte alla manifestazione, si sono detti preoccupati che il trasporto dei corpi delle persone colpite dal contagio possa creare problemi di salute alla gente del posto e danneggiare la pesca. \"Ci opponiamo fermamente a questa azione \u2013 ha riferito ad UCA News padre Madutheen Pathinather, parroco di Iranaitivu - perch\u00e9 causer\u00e0 danni agli isolani\u201d, che \u201cpiano piano stanno tornando alla normalit\u00e0\u201d. Essi, gi\u00e0 preoccupati per la diffusione del virus attraverso l\u2019acqua, - ha aggiunto il religioso - \u201cnon accetteranno mai questa decisione del governo\u201d. Il sacerdote si \u00e8 chiesto perch\u00e9 le autorit\u00e0 abbiano scelto di ignorare le molteplici aree suggerite dalla comunit\u00e0 musulmana per seppellire i suoi morti. Lo scorso aprile, ignorando le proteste dei musulmani, che costituiscono quasi il 10% della popolazione, le autorit\u00e0 avevano costretto le due comunit\u00e0, cristiana e musulmana, a cremare i loro morti, in linea con la pratica buddista, per paura che le sepolture contaminassero le acque. Dopo aver affrontato severe critiche internazionali, lo Sri Lanka ha poi fatto un passo indietro, permettendo la sepoltura dei morti per coronavirus. Il Consiglio Nazionale per la Pace (NPC) \u2013 riporta UCA News -, evidenziando come la decisione di imporre la cremazione delle vittime di Covid-19 per motivi di salute non avesse alcuna base scientifica, come sottolineato dagli esperti del Ministero della Salute e dal Collegio dei medici del Paese, si \u00e8 detto speranzoso che la nuova decisione del governo sia foriera di un cambiamento verso una politica pi\u00f9 inclusiva e pi\u00f9 equa e faccia capire ai cittadini musulmani che il governo ha finalmente risposto alle loro richieste. Infine, il leader dello Sri Lanka Muslim Congress, Rauf Hakeem, in una sua dichiarazione, ha sottolineato la volont\u00e0 dei musulmani di Iranaitivu di battersi per i diritti di sepoltura dei fedeli musulmani e di opporsi alle cremazioni forzate, precisando per\u00f2 che il trasporto dei cadaveri delle persone contagiate dal Covid-19 da un luogo all'altro sia \u201cuna violazione della dignit\u00e0 dei defunti e delle loro famiglie\u201d. (AP)\n4 marzo - REPUBBLICA CECA Grande successo per la raccolta fondi di Caritas: nove milioni e mezzo per le famiglie monoparentali\nUn grande concerto di solidariet\u00e0: \u00e8 stata questa l\u2019iniziativa promossa dalla Caritas della Repubblica Ceca per sostenere le famiglie monoparentali che spesso si trovano in difficolt\u00e0 e durante la quale sono state raccolte\n[, come precisa il sito della Conferenza episcopale della Repubblica Ceca](https://www.cirkev.cz/cs/aktuality/210302samozivitelkam-pomahaji-divaci-ceske-televize), ben nove milioni e mezzo di corone, circa 360mila euro. La Caritas, ora, si occuper\u00e0 della loro distribuzione tra i bisognosi di tutto il Paese i quali potranno rivolgersi direttamente a uno dei 300 punti Caritas presenti in tutto il Paese. I genitori single \u2013 spiegano i promotori dell\u2019iniziativa - sono tra i gruppi pi\u00f9 vulnerabili. Si prendono cura dei bambini e allo stesso tempo proteggono finanziariamente la famiglia, spesso attraverso lavori a breve termine che rendono il loro sostentamento molto fragile. Se c'\u00e8 una perdita di reddito, ad esempio a causa di una perdita di lavoro, e non hanno i risparmi o il sostegno di una famiglia allargata, si trovano improvvisamente in una situazione critica. L\u2019assistenza viene fornita a chi ne ha bisogno attraverso gli enti di beneficenza locali: ci si pu\u00f2 rivolgere alla Caritas diocesana di appartenenza, dove si verr\u00e0 messi in contatto con un assistente sociale vicino al luogo di residenza. L'assistenza pu\u00f2 assumere la forma di fornimento o rimborso dell'acquisizione di un elemento necessario, ma pu\u00f2 anche essere un contributo finanziario a fondo perduto. (RB)\n4 marzo - ITALIA Il valore insostituibile della famiglia ai tempi del coronavirus al centro del Premo Giuseppe Toniolo\nFondamentale realt\u00e0 generativa, educativa, di incontro fra le generazioni e di apertura alla societ\u00e0: alla famiglia \u00e8 dedicata la sesta edizione del Premio Giuseppe Toniolo, intitolato al grande sociologo ed economista cattolico (1845 - 1918), proclamato beato dalla Chiesa nel 2012, sepolto nel Duomo di Pieve di Soligo. Promotori dell\u2019iniziativa sono l\u2019Istituto Diocesano \u201cBeato Toniolo. Le vie dei Santi\u201d, Diocesi di Vittorio Veneto, Pastorale sociale e del lavoro, Azione Cattolica Diocesana e Parrocchia di Pieve di Soligo. Il tema scelto si radica nella convinzione che la famiglia possa essere la risposta alle tante voci preoccupate sull\u2019inverno demografico che caratterizza il contesto italiano, o ai timori sulla tenuta della coesione sociale a causa della pandemia. Il Premio prevede tre sezioni, con premi in denaro offerti da Istituto Beato Toniolo, Comune di Pieve di Soligo e aziende locali: \u201cPensiero\u201d, \u201cAzione & Testimoni\u201d e \u201cGiovani\u201d. Le prime due , a carattere nazionale, prevedono la segnalazioni di possibili candidati, tesi di laurea, libri o articoli. La terza sezione propone a giovani dai 15 ai 25 anni, risiedenti nella diocesi di Vittorio Veneto, di realizzare un elaborato scritto nel quale si metta in evidenza \"la visione e l\u2019esperienza concreta di famiglia delle giovani generazioni, anche e soprattutto alla luce della vicenda covid-19 che all\u2019interno delle case - nella fase del lockdown 2020 - ha fatto riscoprire il valore fondante e l\u2019importanza dei legami fra genitori e figli e fra generazioni diverse, in particolare rispetto alla componente anziana. In generale, si punti a evidenziare la necessit\u00e0 e la bellezza dell\u2019incontro fra caratteri et\u00e0 e stili diversi a livello familiare, soprattutto in riferimento al dialogo e all\u2019incontro fecondo tra la componente pi\u00f9 giovane e pi\u00f9 adulta, nel segno della memoria e del futuro\u201d. \u201cGi\u00e0 nella Settimana Sociale del 1910 a Napoli\u201d, si legge nel comunicato, \u201cGiuseppe Toniolo era convinto che la famiglia stesse per diventare \u201cil cuore della odierna questione sociale. Egli si esprimeva pure allarmato sul rischio di una \u00abformidabile catastrofe\u00bb nel caso in cui gli attentati alla cellula basilare della societ\u00e0 avessero potuto raggiungere il loro obiettivo\u201d. La famiglia era infatti centrale nella visione del beato trevigiano, sposo e padre esemplare. Cos\u00ec l\u2019aveva illustrata nel Trattato di economia sociale: \u201c\u00c8 il prototipo dell\u2019unit\u00e0 organica della societ\u00e0 civile: i figli a immagine dei genitori rappresentano l\u2019eguaglianza essenziale di tutti gli umani; le differenze di sesso e di et\u00e0 ne additano le variet\u00e0 accidentali; le singole attitudini e vocazioni psico-fisiche di figli rivelano la personale libert\u00e0. Essa, colle sue successive generazioni, alimenta nelle nazioni il duplice senso della conservazione e del progresso\u201d. \u201cOggi la famiglia soffre molto - si legge ancora nella nota di presentazione del Premio Toniolo 2021 - stretta fra un \u201cpensiero unico\u201c dominante che vorrebbe indebolirla e le oggettive difficolt\u00e0 legate alla solitudine e alla fragilit\u00e0 delle relazioni. Eppure non c\u2019\u00e8 alternativa, non si pu\u00f2 pensare di abbandonare la famiglia, la sua essenziale funzione sociale, la sua forza generativa ed educativa nell\u2019incontro fecondo fra generazioni diverse, il suo insostituibile ruolo a fondamento della convivenza civile\u201d. Nell\u2019elenco dei premiati delle passate edizioni figurano i nomi dell\u2019arcivescovo vescovo di Assisi-Nocera Umbra-Gualdo Tadino, Domenico Sorrentino, dell\u2019imprenditore Leonardo Del Vecchio, dell\u2019economista Stefano Zamagni e del giornalista Antonio Polito. Il termine per la consegna delle candidature e degli elaborati \u00e8 fissato al 30 giugno 2021. La cerimonia finale avr\u00e0 luogo il 7 ottobre 2021. E\u2019 possibile ottenere informazioni sul premio ai seguenti sul sito :\n[www.beatotoniolo.it](http://www.beatotoniolo.it/) o scrivendo a [info@beatotoniolo.it](mailto:info@beatotoniolo.it) (PO)\n4 marzo - SPAGNA In aumento dichiarazioni dei redditi in favore della Chiesa cattolica. Vescovi: segnale di fiducia, continuiamo ad aiutare i bisognosi\nIn Spagna, il numero delle dichiarazioni dei redditi in favore della Chiesa cattolica \u00e8 aumentato, registrando 106mila unit\u00e0 in pi\u00f9: lo rende noto la Conferenza episcopale nazionale,\n[in un resoconto dettagliato pubblicato sul suo sito web](https://www.conferenciaepiscopal.es/presentacion-datos-x-declaracion-renta-2019/), corrispondente all\u2019attivit\u00e0 economica del 2019. Ci\u00f2 dimostra che i contribuenti \u201channo fiducia nell\u2019opera della Chiesa\u201d, scrivono i vescovi, esprimendo la loro gratitudine e ribadendo il loro \u201cimpegno nel continuare ad aiutare i pi\u00f9 bisognosi\u201d. \u201cIl numero di dichiarazioni a favore della Chiesa \u00e8 stato di 7.297.646 \u2013 prosegue il rapporto - Tenendo conto delle dichiarazioni congiunte, pi\u00f9 di 8,5 milioni di contribuenti hanno scelto liberamente di destinare lo 0,7% delle loro tasse alla Chiesa\u201d, con una media di circa 35,4 euro ciascuno. Da notare che quest\u2019anno i contribuiti dei fedeli \u201csono coincisi con i mesi pi\u00f9 duri della prima ondata della pandemia da Covid-19 e con lo sforzo della Chiesa di moltiplicare la sua presenza e la sua attenzione nei confronti dei gruppi pi\u00f9 svantaggiati\u201d. In questo senso, le 106mila nuove dichiarazioni dei redditi in favore della Chiesa dimostrano \u201cil sostegno sociale e personale all\u2019opera da essa svolta in questo periodo\u201d. Le regioni in cui la percentuale pi\u00f9 alta di persone ha deciso di sostenere la Chiesa sono state Castilla La Mancha (45,18%), La Rioja (44,77%), Extremadura (44,03%), Murcia (43,68%) e Castilla y Le\u00f3n (42,3%). All\u2019opposto, le Isole Canarie (25,6%), la Galizia (24,7%) e la Catalogna (16,9%) hanno riscontrato i tassi di assegnazione pi\u00f9 bassi. Grazie a questi contributi, \u201cla Chiesa cattolica ha pi\u00f9 risorse per continuare a svolgere un'attivit\u00e0 che va a beneficio di tutta la societ\u00e0 spagnola \u2013 si legge nel resoconto - Per questo \u00e8 grata a tutti i fedeli che contribuiscono a sostenere il lavoro religioso, spirituale e sociale al servizio di milioni di persone\u201d e che oggi pi\u00f9 che mai \u201cha bisogno della collaborazione di tutti\u201d. (IP)\n4 marzo - ITALIA . Messa per le vittime della pandemia. Cardinale Bassetti: non dimenticare chi \u00e8 accanto a chi soffre\n(VNS) \u2013 4mar21 \u2013 Esordisce esprimendo gratitudine \u201cal Cardinale Angelo Bagnasco, presidente del Consiglio delle Conferenze Episcopali d\u2019Europa per questa iniziativa di preghiera per le vittime della pandemia, che ad oggi sono circa 800mila in Europa\u201d, il cardinale Gualtiero Bassetti, presidente della Conferenza episcopale italiana, nell\u2019omelia della Messa celebrata questa mattina nella Cappella di Ges\u00f9 Buon Pastore nella sede della Cei a Roma. Il porporato definisce una \u201ccatena eucaristica\u201d, questa iniziativa europea in suffragio di centinaia di migliaia di persone che non vanno dimenticate: \u201c\u00c8 importante ricordare anche tutte le famiglie che hanno subito lutti e tutti coloro che ancora sono colpiti dal virus, tutti i malati\u201d, ha detto rimarcando l\u2019importanza di questo gesto, cos\u00ec significativo, e un segno di comunione e di speranza per l\u2019intero Continente europeo. \u201cEsprimiamo gratitudine a quanti continuano a dedicarsi alle persone pi\u00f9 bisognose di cure: i medici, gli operatori sanitari, i volontari e tutti coloro che sono in prima linea in questo momento cos\u00ec delicato \u2013 ha continuato - lo ripeto: non possiamo e non dobbiamo dimenticare soprattutto i morti di questa pandemia, uomini, donne, anziani, giovani, sacerdoti e religiosi, che sono stati strappati alla vita dalla violenza del virus. Vogliamo pregare per loro, per i loro cari, per quanti stanno ancora soffrendo e per tutti gli operatori sanitari che sono impegnati in prima linea e, con dedizione e professionalit\u00e0, si prendono cura degli ammalati\u201d. Il presidente della Cei ha poi proseguito spiegando le letture del giorno: \u201cNella logica della parabola del Vangelo di Luca che abbiamo ascoltato, il ricco non ha nome: la ricchezza \u00e8 anonima quando \u00e8 frutto di ingordigia e, quindi, di indifferenza verso l\u2019altro. Il povero ha invece un nome preciso: Lazzaro. \u00c8 prediletto da Dio non perch\u00e9 sia migliore degli altri ma perch\u00e9 \u00e8 un \u2018povero\u2019, coperto di piaghe, rifiutato da tutti: solo i cani sembrano interessarsi di quest\u2019uomo, che desidera solo sfamarsi, almeno delle briciole che cadono dalla mensa del ricco. Muore il povero e a lui \u00e8 riservata la gioia della compagnia fraterna di Abramo; muore anche il ricco e resta solo fra i tormenti e i rimpianti per s\u00e9 e per la sua famiglia\u201d. \u201cGes\u00f9 guarda la storia con quel realismo evangelico, che non \u00e8 il nostro realismo. C\u2019\u00e8 un\u2019economia che arricchisce uccidendo, che semina tante vittime e produce miriadi di scarti. Ma agli occhi di Dio questi perdenti sono in realt\u00e0 i vincitori \u2013 conclude il cardinale Bassetti parlando del senso della Quaresima per un cristiano - dobbiamo avere il coraggio non solo di annunciare il Vangelo, ma, come ci insegna Papa Francesco, di renderlo attuale nella nostra vita gi\u00e0 oggi. Cari fratelli, cari amici, viviamo il tempo provvidenziale di Quaresima in questo orizzonte di preghiera e di impegno concreto per chi soffre ed \u00e8 dimenticato\u201d. (RB)\n4 marzo - ARGENTINA Vaccino-gate. Universit\u00e0 cattolica: no al virus dell\u2019egoismo, vaccino sia per tutti\nIl vaccino anti-Covid deve essere distribuito a tutti, senza atti di favoritismo e, soprattutto, di egoismo: lo ribadisce l\u2019Universit\u00e0 cattolica dell\u2019Argentina (Uca) attraverso\n[una nota](https://aica.org/noticia-el-director-de-bioetica-de-la-uca-advirtio-sobre-el-virus-oportunista-del-egoismo-desmedido) di padre Rub\u00e9n Revello, direttore dell\u2019Istituto di bioetica dell\u2019Ateneo. Le sue parole arrivano dopo che, alla fine di febbraio, nel Paese si \u00e8 registrato un vero e proprio \u201cvaccino-gate\u201d: il Ministro della Salute, Gines Gonzalez Garcia, \u00e8 stato costretto alle dimissioni per aver riservato, in via preferenziale, circa 3mila di dosi di vaccino anti-Covid ai suoi alleati politici. \u201cLa campagna di vaccinazione richiede trasparenza\u201d, scrive dunque padre Revello, richiamando l\u2019assunto fondamentale della bioetica: \u201cPrendere decisioni oggettive, scientificamente certe ed eticamente corrette, ispirate al principio tradizionale di 'fare il bene ed evitare il male' che trascende la cultura, il tempo e la religione\u201d. Purtroppo, sottolinea ancora il sacerdote, l\u2019emergenza sanitaria globale ha portato alla luce non solo il coronavirus, ma anche \u201cil virus dell\u2019opportunismo, dell\u2019egoismo sfrenato e della mancanza di solidariet\u00e0 con i propri simili, che disumanizza coloro che compiono tali azioni\u201d. \u201cNessuna scuola di bioetica pu\u00f2 approvare questi atti di corruzione \u2013 si legge ancora nella nota \u2013 perch\u00e9 essi trasgrediscono il principio della giustizia, ovvero il dare a ciascuno ci\u00f2 che gli \u00e8 dovuto\u201d. Per questo, \u201cnon pu\u00f2 essere giusto vaccinare prima qualcuno che non rientra in una categoria a rischio, a scapito del personale sanitario che opera in prima linea o delle persone anziane, gi\u00e0 gravate da altre patologie\u201d, per le quali il Covid \u201cdiventa spesso fatale\u201d. Non solo: il virus dell\u2019egoismo \u00e8 contrario al principio di sussidiariet\u00e0, \u201ccon il quale si tutela la relazione di reciproca cura tra l\u2019individuo e la societ\u00e0\u201d. Tale principio, infatti, \u201cstabilisce responsabilit\u00e0 e obblighi a ciascuno livello della salute pubblica\u201d e mira quindi \u201calla distribuzione equa delle risorse disponibili, a prescindere dalle questioni sociali, economiche e politiche\u201d. \u201cUn vaccino per pochi, in tempo di pandemia e di penuria di farmaci \u00e8 una pessima scelta che va condannata\u201d, aggiunge padre Revello; piuttosto, bisogna guardare all\u2019esempio del \u201cBuon Samaritano che si fa prossimo all\u2019uomo ferito non con le parole, ma con i fatti, prendendosi cura di lui\u201d. \u201cLa pandemia \u2013 conclude il sacerdote \u2013 ha dimostrato la profonda correlazione che esiste tra gli esseri umani. Agire in favore dell\u2019amicizia sociale, con trasparenza e giustizia, \u00e8 dunque essenziale\u201d per il bene di tutti. (IP)\n4 marzo - NUOVA ZELANDA #coronavirus Domenica 7 marzo riprendono le trasmissioni delle celebrazioni su Shine TV\nRiprenderanno domenica 7 marzo, terza domenica di Quaresima, le trasmissioni di Shine TV che alle ore 14 sul canale 25 in chiaro e sul canale 201 di Sky trasmetter\u00e0 la Santa Messa celebrata da monsignor David Tonks dalla chiesa di San Giuseppe a Takapuna, mentre in passato, tutte le Messe di Shine Tv sono state trasmesse dalla diocesi di Auckland.\n[Ne d\u00e0 notizia il sito della Conferenza episcopale della Nuova Zelanda.](https://www.catholic.org.nz/news/media-releases/shine-tv-mass/) La Messa su Shine tv \u00e8 un\u2019iniziativa avviata l'anno scorso per il lockdown regionale e nazionale dovuto alla pandemia da Covid-19 che ha impedito di celebrare le Messe in presenza. Secondo il livello di allerta 4, le funzioni religiose sono vietate a causa; nel livello 3, invece, sono ammesse con un limite di 10 partecipanti e tuttte le misure igienico-sanitarie del caso. Anche al livello 2, che permette raduni di 100 persone, molte messe non possono essere celebrate perch\u00e9 vi parteciperebbe molta pi\u00f9 gente, soprattutto nei fine settimana, da qui la decisione di trasmetterle in televisione. Questa settimana, infatti, Auckland \u00e8 tornata al Livello 3 di allerta, mentre il resto del paese \u00e8 in Livello 2, fatto che ha portato molte parrocchie ad annullare la messa o a trovare modi per limitarne il numero di partecipanti a 100. La decisione di trasmettere le Messe su Shine tv in chiaro si \u00e8 rivelata preziosa a causa della non capillare diffusione nella popolazione, soprattutto anziana, della connessione internet, affermano i vescovi. (RB)\n4 marzo - SCOZIA A Pasqua, possibili le celebrazioni con concorso di popolo. Soddisfazione dei vescovi\nI fedeli scozzesi potranno partecipare in presenza alle celebrazioni pasquali, che cadono il mese prossimo. Lo ha annunciato nei giorni scorsi il Primo Ministro, Nicola Sturgeon, prevedendo che ad aprile si possa tornare in chiesa, dopo le chiusure dovute alla pandemia da Covid-19, che sul territorio ha provocato oltre 200mila casi e pi\u00f9 di 7mila decessi.\n[In una nota](https://scmo.org/news-releases/perma/1614589200/article/return-to-worship-in-time-for-easter.html), i vescovi scozzesi accolgono \u201ccon favore\u201d la decisione del governo, nonch\u00e9 \u201cil riconoscimento del culto pubblico implicito in questa scelta\u201d. Inoltre, i presuli rassicurano del fatto che \u201cla comunit\u00e0 cattolica conosce la gravit\u00e0 della pandemia e si impegna a collaborare con tutti per evitare la diffusione dei contagi\u201d, nel pieno rispetto \u201cdel distanziamento sociale e dei protocolli igienico-sanitari\u201d prestabiliti. Tuttavia, i vescovi mostrano perplessit\u00e0 sul tetto numerico stabilito dal governo per ogni celebrazione liturgica: per i presuli, infatti, pi\u00f9 che una cifra standard, uguale per ogni luogo di culto, \u201csarebbe pi\u00f9 appropriato che ogni edificio ospitasse un numero di persone proporzionato alle sue dimensioni\u201d. Richiamando, quindi, [il discorso di Papa Francesco](http://www.vatican.va/content/francesco/it/events/event.dir.html/content/vaticanevents/it/2021/2/8/corpo-diplomatico.html) al Corpo diplomatico accreditato presso la Santa Sede, pronunciato l\u20198 febbraio scorso, la Chiesa scozzese sottolinea: \u201cLe esigenze di contenere la diffusione del virus hanno avuto ramificazioni anche su diverse libert\u00e0 fondamentali, inclusa la libert\u00e0 di religione, limitando il culto e le attivit\u00e0 educative e caritative delle comunit\u00e0 di fede. Non bisogna tuttavia trascurare che la dimensione religiosa costituisce un aspetto fondamentale della personalit\u00e0 umana e della societ\u00e0, che non pu\u00f2 essere obliterato; e che, nonostante si stia cercando di proteggere le vite umane dalla diffusione del virus, non si pu\u00f2 ritenere la dimensione spirituale e morale della persona come secondaria rispetto alla salute fisica\u201d. \u201cLa riapertura delle chiese \u2013 conclude la nota episcopale \u2013 \u00e8 un segno che i sacrifici sopportati fino ad ora stanno dando i loro frutti, donandoci speranza ed incoraggiandoci a perseverare\u201d. Infine, i presuli esortano alla preghiera, soprattutto in questo tempo di Quaresima, affinch\u00e9 \u201cCristo Risorto benedica e porti guarigione a tutta la nazione\u201d. (IP)\n4 marzo - SVIZZERA Il 5 marzo campane a distesa per ricordare le vittime del Covid-19 a un anno dal primo decesso per la malattia\nIl 5 marzo di un anno fa moriva la prima vittima del Covid-19 in Svizzera. Nel primo anniversario di questa data il presidente della Confederazione elvetica, Guy Parmelin ha invitato tutti i cittadini a osservare sabato un minuto di silenzio per commemorare tutte le vittime della pandemia nel Paese, ma anche per esprimere riconoscenza e gratitudine a tutti coloro che si sono impegnati in prima persona per superare la crisi. All\u2019iniziativa \u2013 riporta l\u2019agenzia cattolica Cath.ch \u2013 hanno aderito anche Conferenza dei vescovi svizzeri (Ces), la Chiesa evangelica riformata e la Chiesa cattolica cristiana della Svizzera che hanno invitato tutte le parrocchie e le comunit\u00e0 ecclesiastiche a far suonare le campane di una chiesa a mezzogiorno. I fedeli \u2013 si legge in un comunicato della Conferenza episcopale svizzera \u2013 sono chiamati a interrompere qualunque attivit\u00e0 e pregare per le vittime e i loro congiunti in chiesa, a casa, in viaggio, sul lavoro o riuniti in gruppi di preghiera ecumenica\u201d. In una nota la Presidenza della Confederazione ricorda che anche la Svizzera ha pagato un prezzo elevato per la pandemia con oltre 9mila morti e tante altre che ne soffrono le conseguenze. \u201cIl minuto di silenzio non rappresenta solo un momento di lutto. Vuole anche essere l\u2019occasione per trarre forza dalla solidariet\u00e0 e dall\u2019amicizia, due legami di conforto reciproco per guardare avanti. Solo cos\u00ec possiamo vincere la crisi attuale\u201d, afferma la nota. (LZ)\n4 marzo - CROAZIA Rinnovato mandato e membri della Commissione per la Protezione dei minori\nSi \u00e8 tenuta un paio di giorni fa a Zagabria la prima sessione della Commissione dei vescovi per la Protezione dei Minori e delle Persone Vulnerabili, presieduta dall'arcivescovo coadiutore di Rijeka, monsignor Mate Uzini\u0107, che \u00e8 anche presidente della suddetta Commissione i cui membri e la cui missione sono stati rinnovati, come\n[riporta il sito della Conferenza episcopale croata](https://hbk.hr/odrzana-prva-sjednica-povjerenstva-hbk-za-zastitu-maloljetnika-i-ranjivih-osoba/). La Commissione \u00e8 un organo specializzato che abilita e attua l'attivit\u00e0 di protezione dei minori e delle persone vulnerabili per conto della Conferenza episcopale croata e funge da supporto alle istituzioni di vita consacrata e alle societ\u00e0 di vita apostolica, associazioni, entit\u00e0 giuridiche ecclesiastiche e movimenti che agiscono nell'area della Conferenza episcopale locale. Il suo compito \u00e8 consigliare e promuovere la tutela dei minori e delle persone vulnerabili proponendo contenuti e programmi che rafforzano la cultura di tutela dei minori e delle persone vulnerabili, contribuiscono alla sicurezza dei luoghi di culto e sensibilizzano e prevengono ogni forma di abuso. Di conseguenza, la Commissione pu\u00f2 proporre misure preventive per assistere i genitori e gli accompagnatori di minori e persone vulnerabili, operatori pastorali, chierici o laici, al fine di identificare i segni di abuso e applicare misure di protezione adeguate. Le misure preventive includono programmi educativi da attuare nei seminari e negli orfanotrofi, inclusi i candidati per ricevere gli ordini sacri e la loro formazione permanente. La Commissione monitorer\u00e0 e promuover\u00e0 il lavoro degli Uffici metropolitani e dei commissari diocesani per la protezione dei minori e delle persone vulnerabili. La prossima sessione della Commissione la protezione dei minori e delle persone vulnerabili \u00e8 stata annunciata per l'inizio di giugno. (RB)\n4 marzo - ANGOLA Conclusa Plenaria vescovi: appello all\u2019unit\u00e0 nazionale\n\u00c8 un appello all\u2019unit\u00e0 e alla riconciliazione nazionale quello lanciato dalla Conferenza episcopale di Angola e S\u00e3o Tom\u00e9 (Ceast) al termine della sua Assemblea Plenaria, svoltasi dal 24 febbraio al 1.mo marzo.\n[In un comunicato](https://www.aciafrica.org/news/2962/acrimonious-political-discourse-in-angola-cause-for-concern-bishops-urge-restraint), i presuli esortano in particolare gli esponenti politici alla moderazione, affinch\u00e9 non si alimentino l\u2019acrimonia e la divisione del Paese. \"Siamo preoccupati per lo scadere della qualit\u00e0 del discorso politico, che minaccia di rompere l'unit\u00e0 nazionale, la riconciliazione, la giustizia e la pace, costruite con tanto sacrificio\u201d, si legge nella nota episcopale. Di qui, l\u2019invito \u201calla moderazione, al rispetto reciproco, al dialogo costruttivo e al rinnovato impegno in favore dell\u2019etica\u201d e del bene comune. Tra gli altri temi esaminati dalla Plenaria, svoltasi presso il Santuario di Muxima a Luanda, anche la pandemia da Covid-19 che nella nazione ha provocato quasi 21mila casi di contagio e pi\u00f9 di 500 decessi. Nello specifico, la Ceast esorta alla solidariet\u00e0 con i malati, alla carit\u00e0 nei confronti dei pi\u00f9 indigenti, alla convivenza sociale e alla necessit\u00e0 di una \u201ccultura dell\u2019incontro\u201d che non lasci indietro nessuno. A tal proposito, i vescovi sottolineano \u201cla difficile situazione sociale ed economica che stanno vivendo molte famiglie angolane\u201d, una crisi che \u201ccontinua a peggiorare, vista la gravit\u00e0 della povert\u00e0, della fame e della disoccupazione, nonch\u00e9 la forte perdita del potere di acquisto e la chiusura di molte imprese\u201d. A tutto ci\u00f2 si aggiunge la siccit\u00e0: \u201cLa mancanza di pioggia nel centro e nel sud del Paese \u2013 notano infatti i vescovi \u2013 risveglia, ancora una volta, lo spettro della carestia\u201d. Per questo, la Chiesa cattolica chiede alle autorit\u00e0 nazionali competenti di \u201cpreparare un piano di emergenza, cos\u00ec da aiutare la popolazione che risiede nelle zone pi\u00f9 a rischio\u201d. La Ceast si dice poi \u201cgravemente preoccupata\u201d per \u201cla corsa sfrenata\u201d che si registra nel Paese alla ricerca di \u201cidrocarburi in aree sensibili, come parchi e riserve naturali\u201d. Si tratta di azioni che \u201cmettono a rischio la biodiversit\u00e0 e la sopravvivenza delle popolazioni\u201d, evidenziano i presuli. La nota episcopale affronta anche la questione della Provincia ecclesiastica di Saurimo, ricca di diamanti, dove a fine gennaio gli indipendentisti del Movimento portoghese Lunda Tchokwe (Mpplt) si sono scontrati con le forze di polizia, provocando la morte di almeno 12 persone ed il ferimento di molte altre. I vescovi condannano gli atti di violenza ed esprimono la loro solidariet\u00e0 con i confratelli che operano sul territorio, chiedendo \u201cl\u2019accertamento della verit\u00e0 e il perseguimento, secondo la legge, dei responsabili\u201d. Inoltre, la Ceast ribadisce la necessit\u00e0 di riprendere \u201cil catechismo per i bambini in tutte le diocesi, ma con le dovute misure preventive anti-Covid\u201d. Infine, i presuli si soffermano sui preparativi del Simposio di Pastorale Biblica, previsto per il prossimo settembre, e sul regolamento degli Scout cattolici dell\u2019Angola, approvato \u201cad experimentum\u201d per tre anni. (IP)\n4 marzo - MESSICO Un sito web della Commissione per la Pastorale delle Comunicazioni per accompagnare i fedeli in tempo di Quaresima\n\u201cDias de guardar 2021\u201d \u00e8 il sito web creato dalla Commissione per la Pastorale delle Comunicazioni (CEPCOM) dell\u2019Episcopato per offrire sostegno pastorale ai fedeli durante la Quaresima e la Settimana Santa, in questo secondo anno di pandemia di Covid-19. Essendo i cattolici costretti a vivere il periodo quaresimale in modo diverso dal solito, e non potendo partecipare alle celebrazioni in parrocchia, a causa della diffusione del coronavirus nel Paese, la Chiesa ha sviluppato una serie di sussidi pastorali, raccolti in una piattaforma facilmente accessibile, per aiutarli a vivere la fede in tempo di Quaresima. I fedeli, sulla pagina web, potranno scaricare il materiale preparato dalla Pastorale Liturgica, per realizzare celebrazioni in casa con la famiglia; guide per i sacerdoti a celebrazioni che rispettino le nuove disposizioni sanitarie; catechesi, podcast e testi su piet\u00e0 popolare. (AP)\n4 marzo - GERMANIA Ecumenismo. Il 5 marzo Giornata mondiale di preghiera per le donne, monsignor Feige: segno di solidariet\u00e0 che ha lunga tradizione\nDomani, venerd\u00ec 5 marzo, sar\u00e0 celebrata la Giornata Mondiale della preghiera ecumenica per le donne in oltre 150 Paesi del mondo. In Germania,\n[come precisa il sito della Conferenza episcopale tedesca](https://www.dbk.de/presse/aktuelles/meldung/oekumenischer-weltgebetstag-der-frauen-am-5-maerz-2021), si tratta di un appuntamento molto sentito e che ha una lunga tradizione. Sono dodici le associazioni femminili tedesche di varie confessioni cristiane che in occasione dell\u2019appuntamento chiedono preghiera, solidariet\u00e0 e beneficenza. Il movimento che ha portato all\u2019istituzione della Giornata Mondiale di Preghiera ogni primo venerd\u00ec del mese di marzo, per decenni ha unito i cristiani in Germania nella preghiera e nell'azione per la pace, la giustizia e i diritti delle donne. Il vescovo di Magdeburgo, monsignor Gerhard Feige, che \u00e8 anche presidente della Commissione ecumenica della Conferenza episcopale tedesca, invita tutti alla partecipazione: \"La Giornata mondiale di preghiera delle donne \u00e8 un impressionante segno di solidariet\u00e0 delle donne per le donne con una lunga tradizione \u2013 ha detto - sono molto grato per questo ampio impegno di donne provenienti da diverse chiese e denominazioni, perch\u00e9 l'ecumenismo vive dell'esperienza di pregare e agire insieme\u201d. La pandemia in corso con le sue restrizioni, ovviamente, cambier\u00e0 un po\u2019 le regole, ma non lo spirito comunitario, assicura ancora il presule: \"Attraverso idee creative in conformit\u00e0 con le restrizioni per il Coronavirus e formati innovativi come la trasmissione di un servizio televisivo e offerte digitali, l'iniziativa rimane presente anche in tempi difficili. Auguro alla Giornata Mondiale di Preghiera di quest'anno l'attenzione che merita, e spero che riceva le donazioni necessarie per continuare a sostenere progetti di aiuto per le donne, soprattutto nei Paesi poveri di questo mondo, spesso duramente colpiti dalle drammatiche conseguenze della pandemia e del cambiamento climatico\u201d. (RB)\n4 marzo - LIBANO Crisi nazionale. Vescovi deplorano \u201camaro fallimento\u201d della politica\n\u201cUn amaro fallimento\u201d della politica: cos\u00ec i vescovi maroniti del Libano definiscono la crisi nazionale che attanaglia il Paese da diverso tempo. In una dichiarazione rilasciata al termine della loro riunione mensile a Bkerk\u00e9 \u2013\n[riportata dalla testata \u201cL\u2019Orient le jour\u201d](https://www.lorientlejour.com/article/1254088/les-eveques-maronites-deplorent-lechec-cuisant-du-pouvoir-politique.html) \u2013 i presuli fanno riferimento alle manifestazioni popolari che, nei giorni scorsi, hanno visto scendere in piazza la folla in segno di protesta contro le gravi difficolt\u00e0 che si respirano in tutti i settori. A livello economico, si registra infatti una forte svalutazione della moneta locale, in contemporanea all\u2019aumento del dollaro; a livello governativo, il Paese \u00e8 da mesi in stallo politico poich\u00e9 i partiti non riescono a trovare un accordo per formare un esecutivo; a livello sociale, il Libano paga duramente le conseguenze della pandemia da Covid-19 che, finora, ha provocato oltre 380mila casi in totale e quasi 5mila decessi. Inoltre, la grave esplosione verificatasi lo scorso agosto nel porto di Beirut ha arrecato ulteriori danni sociali e infrastrutturali in tutto il Paese. Di fronte a questa drammatica situazione, dunque, i vescovi maroniti sottolineano l\u2019amaro fallimento del potere politico nell\u2019affrontare la crisi ed esortano al rafforzamento delle istituzioni, in nome della sicurezza nazionale. Riprendendo, poi, l\u2019auspicio espresso gi\u00e0 da tempo dal cardinale B\u00e9chara Boutros Ra\u00ef, Patriarca di Antiochia dei Maroniti, i presuli sostengono la proposta di una conferenza internazionale che, sotto l\u2019egida delle Nazioni Unite, lavori alla ricostruzione del Libano su una solida base istituzionale, politica e diplomatica. (IP)\n3 marzo - IRLANDA Un anno fa l\u2019arrivo del Covid-19 in Irlanda. Messaggio pastorale dei vescovi di Tuam\nUn anno fa, esattamente il 29 febbraio con il primo caso, il Covid-19 arrivava anche in Irlanda, un mese dopo l\u2019Italia. Ad oggi il bilancio nel Paese \u00e8 di 221mila contagi e 4.333 morti e, come in tutto il mondo, una societ\u00e0 sconvolta dalla pandemia in tutti i suoi ambiti. Ed \u00e8 a questi dodici mesi di sofferenze, paure, restrizioni e privazioni che i vescovi delle sei diocesi irlandesi della Provincia di Tuam hanno voluto dedicare un messaggio pastorale per condividere con i fedeli alcune riflessioni su quanto accaduto, ma anche sul futuro immediato. La battaglia contro il virus non \u00e8 finita, anche se si comincia ad intravedere \u201cla cima della montagna\u201d. Proprio come quando si sale una montagna \u2013 osservano i vescovi di Tuam - la parte finale \u00e8 la pi\u00f9 difficile: i continui lockdown e restrizioni sono vissuti con sentimenti di crescente \u201cfrustrazione e delusione\u201d. Eppure - sottolineano i vescovi di Tuam - si tratta di misure necessarie che i cattolici sono chiamati a rispettare per il bene comune: \u201cNessuno pu\u00f2 dirsi io sto bene, finch\u00e9 non stiamo tutti bene\u201d. Questo \u2013 avvertono i vescovi - non significa tacere quando una decisione \u00e8 ritenuta sbagliata o inadeguata. La Chiesa irlandese si \u00e8 espressa pi\u00f9 volte in questi mesi contro la chiusura dei luoghi di culto, per chiedere misure di protezione migliori nelle residenze per anziani e per una pi\u00f9 equa distribuzione dei vaccini e delle cure. Anche sul piano di ripresa annunciato dal Governo di Dublino, il \u201cCovid-19 Resilience and Recovery 2021: The Path Ahead\u201d \u2013 prosegue il messaggio - la Chiesa ha qualche osservazione critica da fare in merito alle restrizioni alle attivit\u00e0 di culto e pastorali. Non convince, tra le altre cose, il mantenimento della restrizione a 10 del numero delle persone ammesse a partecipare ai funerali nelle zone rosse (livello 5 in Irlanda), che per i vescovi potrebbe essere portato a 25 senza compromettere la sicurezza e che servirebbe a dare conforto alle famiglie in lutto. Non convince poi il mantenimento del divieto al culto in presenza anche nelle zone a livello 3. I vescovi ribadiscono a questo proposito l\u2019importanza per il benessere mentale e spirituale delle persone di fede della partecipazione fisica alle celebrazioni. Il divieto \u2013 evidenziano - sarebbe particolarmente doloroso durante la Settimana Santa e la Pasqua. In attesa di avere chiarimenti sulla celebrazione delle Prime Comunioni e delle Cresime, l\u2019invito dei presuli ai bambini e ai cresimandi \u00e8 a proseguire comunque il cammino di preparazione. Inoltre, la Chiesa di Tuam continuer\u00e0, nei limiti consentiti dalle restrizioni, ad assicurare assistenza pastorale e sacramentale ai fedeli anche attraverso gli strumenti on-line. Dai vescovi delle sei diocesi irlandesi, infine, l\u2019invito alla speranza con lo sguardo rivolto alla Pasqua: \u201cL'amore di Dio per noi si rivela nella vita, morte e risurrezione di Ges\u00f9, che ha condiviso la nostra condizione umana, con tutte le sue gioie e dolori. Come suoi discepoli oggi, possiamo confidare nella Sua promessa che rester\u00e0 sempre con noi, fino alla fine dei tempi\u201d, conclude il messaggio. (LZ)\n3 marzo - EUROPA Il tempo libero va tutelato: cos\u00ec all\u2019Ue l\u2019Alleanza europea per la domenica di cui \u00e8 membro la Comece\nL\u2019Alleanza europea per la domenica, di cui \u00e8 membro la Commissione degli episcopati dell\u2019Unione europea (Comece), chiede ai leader politici dell\u2019Ue di \u201cinserire il tempo libero sincronizzato tra le priorit\u00e0 dell\u2019agenda della politica sociale\u201d. In una dichiarazione pubblicata oggi, Giornata internazionale della domenica libera dal lavoro, il network che riunisce enti, organizzazioni e comunit\u00e0 religiose impegnate a sensibilizzare sul valore unico del tempo libero sincronizzato, ricorda che il 3 marzo del 321 d.C. l\u2019imperatore Costantino decret\u00f2 che la domenica fosse un giorno di riposo tutelato dalla legge. L\u2019Alleanza europea per la domenica rimarca poi il valore del tempo libero sincronizzato - nella maggior parte dei paesi europei tradizionalmente la domenica - e la sua importanza ed evidenzia che in questo tempo in cui la pandemia di Covid-19 ha accelerato le sfide della digitalizzazione, intensificando il lavoro, soprattutto quello mobile, e prolungandone l\u2019orario, \u00e8 a rischio l\u2019equilibrio vita-lavoro di molte persone. \u201cLavorare la sera e durante i fine settimana \u00e8 sempre pi\u00f9 comune e anzi atteso da molti datori di lavoro - precisa l\u2019Alleanza europea per la domenica -. Ci\u00f2 aumenta lo stress per i lavoratori (\u2026) e questo compromette la salute e il benessere dei lavoratori (\u2026) provocando sempre pi\u00f9 spesso la loro assenza dal lavoro per malattie psicosociali per periodi di tempo prolungati\u201d. Secondo l\u2019Alleanza europea per la domenica, un giorno intero di riposo alla settimana \u00e8 indispensabile, aumenta il benessere e porta un effetto positivo sulla salute. L\u2019istituzione di un diritto europeo alla disconnessione \u00e8 attualmente oggetto di dibattito in tutta Europa. L\u2019equilibrio tra vita professionale e vita privata, nonch\u00e9 ambienti di lavoro sani, sicuri e adeguati, sono al centro del pilastro europeo dei diritti sociali, che tutte le istituzioni dell\u2019Ue e i governi degli Stati membri si sono impegnati ad assicurare. Per la giornata di oggi, l\u2019Alleanza ha dato vita a una campagna video sui social media, per sensibilizzare l\u2019opinione pubblica sul valore della domenica per la societ\u00e0 e sull\u2019importanza di un comune giorno di riposo. (TC)\n3 marzo - EUROPA Il tempo libero va tutelato: cos\u00ec all\u2019Ue l\u2019Alleanza europea per la domenica di cui \u00e8 membro la Comece\nL\u2019Alleanza europea per la domenica, di cui \u00e8 membro la Commissione degli episcopati dell\u2019Unione europea (Comece), chiede ai leader politici dell\u2019Ue di \u201cinserire il tempo libero sincronizzato tra le priorit\u00e0 dell\u2019agenda della politica sociale\u201d. In una dichiarazione pubblicata oggi, Giornata internazionale della domenica libera dal lavoro, il network che riunisce enti, organizzazioni e comunit\u00e0 religiose impegnate a sensibilizzare sul valore unico del tempo libero sincronizzato, ricorda che il 3 marzo del 321 d.C. l\u2019imperatore Costantino decret\u00f2 che la domenica fosse un giorno di riposo tutelato dalla legge. L\u2019Alleanza europea per la domenica rimarca poi il valore del tempo libero sincronizzato - nella maggior parte dei paesi europei tradizionalmente la domenica - e la sua importanza ed evidenzia che in questo tempo in cui la pandemia di Covid-19 ha accelerato le sfide della digitalizzazione, intensificando il lavoro, soprattutto quello mobile, e prolungandone l\u2019orario, \u00e8 a rischio l\u2019equilibrio vita-lavoro di molte persone. \u201cLavorare la sera e durante i fine settimana \u00e8 sempre pi\u00f9 comune e anzi atteso da molti datori di lavoro - precisa l\u2019Alleanza europea per la domenica -. Ci\u00f2 aumenta lo stress per i lavoratori (\u2026) e questo compromette la salute e il benessere dei lavoratori (\u2026) provocando sempre pi\u00f9 spesso la loro assenza dal lavoro per malattie psicosociali per periodi di tempo prolungati\u201d. Secondo l\u2019Alleanza europea per la domenica, un giorno intero di riposo alla settimana \u00e8 indispensabile, aumenta il benessere e porta un effetto positivo sulla salute. L\u2019istituzione di un diritto europeo alla disconnessione \u00e8 attualmente oggetto di dibattito in tutta Europa. L\u2019equilibrio tra vita professionale e vita privata, nonch\u00e9 ambienti di lavoro sani, sicuri e adeguati, sono al centro del pilastro europeo dei diritti sociali, che tutte le istituzioni dell\u2019Ue e i governi degli Stati membri si sono impegnati ad assicurare. Per la giornata di oggi, l\u2019Alleanza ha dato vita a una campagna video sui social media, per sensibilizzare l\u2019opinione pubblica sul valore della domenica per la societ\u00e0 e sull\u2019importanza di un comune giorno di riposo. (TC)\n3 marzo - MYANMAR Golpe militare. La solidariet\u00e0 dei vescovi degli Stati Uniti con il popolo e la Chiesa birmana\nContinua in Myanmar la repressione delle proteste contro il colpo di Stato del 1.mo febbraio scorso. Anche oggi le forze di sicurezza hanno sparato contro i manifestanti in diverse citt\u00e0 del Paese, uccidendone almeno 8, secondo quanto riportato media e social locali. E al popolo birmano \u00e8 giunta anche la solidariet\u00e0 dei vescovi degli Stati Uniti. In una\n[nota](https://www.usccb.org/news/2021/us-bishops-chairman-international-justice-and-peace-expresses-solidarity-people-myanmar) diffusa marted\u00ec, monsignor David J. Malloy, presidente della Commissione per la giustizia internazionale e la pace della Conferenza episcopale (Usccb), si \u00e8 unito alla voce di Papa Francesco che oggi, all\u2019Udienza generale, ha rinnovato il suo appello \u201cperch\u00e9 il dialogo prevalga sulla repressione e l\u2019armonia sulla discordia\u201d rivolgendosi anche alla comunit\u00e0 internazionale, \u201cperch\u00e9 si adoperi affinch\u00e9 le aspirazioni del popolo del Myanmar non siano soffocate dalla violenza\u201d. \u201cA nome del Comitato per la giustizia e la pace internazionale \u2013 si legge nella nota - ho scritto una lettera di solidariet\u00e0 alla Conferenza episcopale del Myanmar e ho chiesto al Governo degli Stati Uniti di considerare attentamente i suggerimenti della Chiesa locale per raggiungere una giusta soluzione alla crisi\u201d. Monsignor Malloy ha quindi invitato i cattolici e tutte le persone di buona a pregare per il popolo e i leader birmani. La situazione in Myanmar \u00e8 precipitata il 28 febbraio, quando in diverse citt\u00e0 le forze di sicurezza hanno aperto il fuoco contro i manifestanti uccidendone 20 e ferendone molti altri. Mentre il Paese era devastato dalle violenze, a Yangon, nella stessa giornata di domenica, il cardinale Charles Bo, presidente della Conferenza episcopale birmana, ha pronunciato parole molto forti per chiedere che non sia pi\u00f9 versato sangue innocente. \u201cSiamo tutti figli e figlie della stessa terra, della stessa madre, il Myanmar. L\u2019oscurit\u00e0 non vince mai l\u2019oscurit\u00e0; solo la luce pu\u00f2 dissipare le tenebre. La logica dell\u2019occhio per occhio rende cieco il mondo. Crediamo tutti nel potere dell\u2019amore e della riconciliazione\u201d, ha detto l\u2019arcivescovo di Yangon nell\u2019omelia durante la Messa della seconda Domenica di Quaresima, avvertendo che \u201cl\u2019odio non vince mai e su nulla\u201d. Luned\u00ec, intanto \u00e8 iniziato il processo alla leader deposta Aung San Suu Kyi, arrestata insieme ad altri leader della Lega nazionale per la democrazia (Nld), con l\u2019accusa di \u201cimportazione illegale di walkie-talkie\u201d e di \u201caver organizzato una protesta durante la pandemia\u201d. (LZ)\n3 marzo - STATI UNITI Le riserve etiche dei vescovi sul vaccino Covid della Johnson & Johnson: da usare solo se non ci sono alternative\nIl vaccino della Johnson & Johnson ha una connessione pi\u00f9 diretta con linee cellulari derivate da feti abortiti e dovrebbe pertanto essere evitato se ci sono alternative disponibili. Queste le indicazioni dei vescovi degli Stati Uniti dopo il via libera dato dalla Food and Drug Administration (Fda) al nuovo antidoto contro il Covid-19 prodotto dall\u2019azienda americana. In una\n[nota](https://www.usccb.org/news/2021/us-bishop-chairmen-doctrine-and-pro-life-address-use-johnson-johnson-covid-19-vaccine) a firma di monsignor Kevin C. Rhoades e di monsignor Joseph F. Naumann, presidenti rispettivamente delle Commissioni episcopali per la Dottrina e per le attivit\u00e0 pro-vita, la Usccb spiega che anche i vaccini della Pfizer e Moderna (gi\u00e0 autorizzati dalla Fda insieme a quello di Astrazeneca), hanno un qualche collegamento con cellule fetali abortite, ma non nella fase di produzione. Diverso invece il discorso del vaccino della Johnson & Johnson che \u00e8 stato sviluppato testato ed \u00e8 prodotto con cellule di feti abortiti e quindi pone problemi etici maggiori. In questo senso - spiegano i due presuli - i vaccini della Pfizer e Moderna vanno preferiti a quello della Johnson & Johnson, in linea con quanto chiarito nella Nota pubblicata lo scorso dicembre della Congregazione per la Dottrina della Fede, secondo la quale \u201cquando non sono disponibili vaccini contro il Covid-19 eticamente ineccepibili \u00e8 moralmente accettabile utilizzare i vaccini anti-Covid-19 che hanno usato linee cellulari provenienti da feti abortiti nel loro processo di ricerca e produzione\u201d. I vescovi ribadiscono comunque l\u2019invito a farsi vaccinare contro il Covid-19 come \u201catto di carit\u00e0 al servizio del bene comune\", ribadendo al contempo la necessit\u00e0 di \u201ccontinuare ad insistere perch\u00e9 le aziende farmaceutiche smettano di utilizzare linee cellulari derivate dall'aborto\u201d. Da ricordare che lo scorso dicembre la Usccb aveva espresso riserve anche sul vaccino AstraZeneca, in quanto \"pi\u00f9 moralmente compromesso\", affermando anche in questo caso che il suo uso \u00e8 ammissibile se \u201cnon si ha realmente la possibilit\u00e0 di scegliere il vaccino, non senza un lungo ritardo nell'immunizzazione che pu\u00f2 avere gravi conseguenze per la salute propria e degli altri\". (LZ)\n3 marzo - CONGO BRAZZAVILLE Lettera pastorale di monsignor Milandou perch\u00e9 i cristiani incarnino la fede quotidianamente\nMonsignor Anatole Milandou, arcivescovo di Brazzaville, in Congo, ha annunciato che presto terminer\u00e0 il suo mandato e che dunque l\u2019arcidiocesi sar\u00e0 guidata dal successore designato monsignor Bienvenu Manamika-Bafouakouahou, attualmente coadiutore. Per questo ha voluto scrivere un\u2019ultima lettera pastorale ai suoi fedeli offrendo una riflessione sul sacramento del Battesimo e sul futuro del Paese dove imperversano violenza, corruzione, sincretismo, tribalismo e odio. \u201cLa nazione congolese \u00e8 stata quasi sempre sconvolta da ondate di sventure: guerre civili, disoccupazione giovanile, miseria, continuo degrado della scuola e dei sistemi sanitari, tasso di mortalit\u00e0 infantile, materna e senile, decadimento morale\u201d afferma il presule, profondamente convinto, tuttavia, che un Congo pacifico e unito \u00e8 possibile. L\u2019arcivescovo di Brazzaville spiega che un simile progetto deve per\u00f2 essere voluto da tutti, necessita impegno, richiede il superamento di odio, gelosie, egoismo, corruzione e impunit\u00e0 e richiede dialogo, perdono, riconciliazione e mitezza. Il presule esorta poi ad avere attenzione per i giovani e per il loro futuro e lancia l\u2019allarme per quanti sono esposti a facili guadagni e alla tentazione della violenza nei vari contesti sociali. In tutto ci\u00f2, riflette monsignor Milandou, sembra non esserci spazio per la contemplazione, la meditazione, la riflessione e l\u2019equilibrio. L\u2019invito ai giovani \u00e8 ad abbandonare quelle pratiche di lutto che non si ispirano alla fede cristiana e che sfociano in persecuzioni, regolamenti di conti, volgarit\u00e0 del linguaggio, canti osceni, consumo di droghe e alcolici. Il presule ricorda inoltre l\u2019importanza dell\u2019istruzione e precisa che \u201ceducare non \u00e8 solo trasmettere conoscenza intellettuale, ma formare l\u2019uomo in tutte le sue sfaccettature\u201d, per questo chiede agli adulti e ai leader politici di aiutare i giovani \u201ca trarre da s\u00e9 stessi l\u2019energia di una nuova fertilit\u00e0 che dar\u00e0 vita a un nuovo Congo\u201d. L\u2019arcivescovo di Brazzaville denuncia poi la situazione delle vedove e le loro difficolt\u00e0 economiche derivanti da usi e costumi che non tutelano il loro status giuridico e indica l\u2019esempio dei cristiani che non trascurano quelle donne che non hanno pi\u00f9 un marito. \u201cMalgrado l\u2019evoluzione e lo sviluppo del mondo nel quale viviamo, malgrado i progressi tecnici (\u2026) continuiamo a vivere nelle tenebre - rimarca monsignor Milandou - dedicandoci a pratiche di un\u2019altra epoca\u201d. Il presule aggiunge inoltre che troppi cristiani abbandonano il Vangelo per tornare a vecchie tradizioni e credenze ancestrali, per questo ritiene urgente dar vita ad un nuovo progetto di evangelizzazione e ad una nuova pastorale di inculturazione. \u201cIn realt\u00e0 - osserva l\u2019arcivescovo di Brazzaville - il cantiere dell\u2019evangelizzazione \u00e8 interminabile\u201d. Rivolgendosi poi a sacerdoti, religiosi e religiose, sollecita alla riscoperta dello zelo dei primi missionari nel Paese, e ancora all\u2019inventiva, alla creativit\u00e0, all\u2019audacia pastorale e ad una pastorale di prossimit\u00e0. Per il presule occorre anzitutto che la Chiesa cominci con l\u2019evangelizzare s\u00e9 stessa, che i pastori ascoltino la voce del Maestro e che offrano una testimonianza di vita. Quindi sar\u00e0 poi necessaria la formazione dei laici, soprattutto perch\u00e9 la vita di numerosi cristiani congolesi \u00e8 caratterizzata da un divario profondo tra fede professata e vita quotidiana. Monsignor Milandou rimarca che \u00e8 necessaria una catechesi contestualizzata e inculturata e una preparazione permanente dei catechisti. \u201cRiconsiderando la nostra appartenenza a Cristo ciascuno deve sentirsi inviato in missione l\u00e0 dove le grandi sfide ci aspettano - conclude l\u2019arcivescovo di Brazzaville - in particolare le sfide della miseria, della disoccupazione, della corruzione, dell\u2019insicurezza e dell\u2019ingiustizia\u201d. (TC)\n3 marzo - R.D. CONGO Vescovi: elezioni pacifiche e trasparenti entro 2023. Situazione securitaria e umanitaria sempre pi\u00f9 critica\nElezioni \"credibili, trasparenti e pacifiche\u201d entro al massimo il 2023, nel rispetto della scadenza prevista dalla Costituzione e senza cercare pretesti per rinviarle. Con questa richiesta rivolta al nuovo Governo di \u201cUnione sacra\u201d costituito dal Presidente Felix Tshisekedi, conclude il\n[messaggio pubblicato dalla Conferenza episcopale nazionale del Congo](http://www.cenco.org/dechirez-votre-coeur-et-non-vos-vetements-joel-213/) (Cenco) al termine della riunione del Consiglio permanente, svoltosi la settimana scorsa a Kinshasa. Al centro della riunione l'attuale situazione politica e socio-economica, l\u2019insicurezza nell\u2019est del Paese e la crisi umanitaria e dei diritti umani in tutta la Repubblica Democratica del Congo. Intitolato \u201cLaceratevi il cuore e non le vesti\u201d (Gioele 2,13), il messaggio inizia con il punto sull\u2019attuale congiuntura politica dopo la fine della coalizione di governo formata dal Fronte Comune per il Congo (Fcc) dell'ex Presidente Joseph Kabila e da \u201cVerso il Cambiamento\u201d (Cach) di Felix Antoine Tshisekedi. Un cambio di passo che i presuli salutano con favore, ammonendo per\u00f2 che \u201cnon basta cambiare semplicemente campo politico (vestito)\u201d, ma che occorre \u201crompere con gli anti-valori\u201d e impegnarsi a lavorare per il benessere dei congolesi, che - affermano - passa attraverso il consolidamento della democrazia nel Paese. \u201cSarebbe frustrante per il popolo vedere chi ha partecipato al saccheggio, all'insicurezza, alla violazione dei diritti umani tornare al potere e non mostrare alcun segno di pentimento e conversione\u201d, avvertono i presuli ribadendo che la riforma del sistema elettorale e la riorganizzazione della Commissione elettorale indipendente (Ceni) in vista delle prossime elezioni, deve essere una priorit\u00e0 per il nuovo esecutivo. Il messaggio si sofferma quindi sulla situazione socio-economica, a cominciare dall\u2019emergenza sanitaria del Covid-19. Anche se la Repubblica Democratica del Congo \u00e8 stata finora risparmiata dagli effetti pi\u00f9 nefasti della pandemia, i vescovi sono preoccupati per la fragilit\u00e0 del sistema sanitario nazionale e per il negazionismo diffuso tra molti congolesi, con il conseguente rilassamento del rispetto delle regole di distanziamento sociale raccomandate dalle autorit\u00e0 sanitarie. Per altro verso, salutano con favore la ripresa, il 22 febbraio, delle lezioni in presenza nelle scuole e universit\u00e0. Al contempo, per\u00f2, lamentano i bassi stipendi degli insegnanti e l\u2019inadeguatezza delle infrastrutture scolastiche che minacciano la qualit\u00e0 dell\u2019insegnamento. A questo proposito essi ricordano che la Chiesa cattolica \u201cassicura un'educazione gratuita nel 98,8% delle sue scuole\u201d ed \u00e8 \u201cdisponibile a collaborare con lo Stato per una sana gestione dell\u2019educazione e per il consolidamento e la sostenibilit\u00e0 dell\u2019educazione di base gratuita\u201d. Nel messaggio la Cenco richiama ancora una volta l\u2019attenzione sull\u2019emergenza sicurezza soprattutto nella parte orientale del Paese aggravata dalla presenza di gruppi armati che le forze dell\u2019esercito sostenute dalla Missione Onu nella RD. Congo (Monusco), \u201cnon sono ancora in grado di sradicare\u201d. Lo dimostrano \u201ci massacri di popolazioni, i rapimenti e lo sfollamento di persone, nel Nord Kivu e nell\u2019Ituri, e ultimamente lo spregevole assassinio dell\u2019Ambasciatore d\u2019Italia nella Repubblica Democratica del Congo con la sua guardia del corpo e l\u2019autista\u201d, ricordano i vescovi riferendosi all\u2019omicidio avvenuto la settimana scorsa nel Nord Kivu dell\u2019ambasciatore Luca Attanasio, del carabiniere Vittorio Iacovacci e dell\u2019autista Mustapha Milambo. Dalla Cenco anche la condanna della \u201crepressione degli attivisti per i diritti umani, gli attacchi contro i civili da parte di gruppi armati o forze governative, gli impedimenti alla libert\u00e0 di espressione e di manifestazione\u201d, insieme alla denuncia della corruzione endemica che continua ad essere impunita . \u201cUna giustizia vera che sia al servizio della ripresa, della pace e della riconciliazione del Paese deve occuparsi indistintamente di tutti gli autori di crimini economici e violazioni dei diritti umani\u201d, affermano i vescovi. Il messaggio conclude con una serie di raccomandazioni rivolte al popolo congolese alle istituzioni. In particolare, la Cenco esorta tutti i cittadini a rifiutare la violenza e al contempo ad essere protagonisti del cambiamento. A tutte le istituzioni politiche e giudiziarie i vescovi chiedono, infine, un impegno comune per garantire elezioni libere, trasparenti e pacifiche nel 2023. (LZ)\n3 marzo SPAGNA \u201cCon Maria uniti nella tribolazione\u201d: domenica 7 marzo la Giornata dell\u2019America ispanica\nSi celebrer\u00e0 la prossima domenica, 7 marzo, in Spagna, la Giornata dell\u2019America ispanica che si pone come obiettivo rendere grazie per i sacerdoti, i religiosi e i laici che si trovano a vivere come missionari nel continente americano. Come afferma il sito della Conferenza episcopale iberica, il tema scelto per quest\u2019anno \u00e8 \"Con Maria, uniti nella tribolazione\". Attualmente ci sono 178 sacerdoti dell'Opera per la Cooperazione Sacerdotale Ispanoamericana in America Latina e il loro operato viene particolarmente ricordato in questo giorno. In occasione della Giornata, anche l\u2019invito ai fedeli a collaborare con le loro opere attraverso la preghiera e l'aiuto economico. Grazie a questi aiuti, l'anno scorso sono stati raccolti oltre 55mila euro. La Giornata di quest'anno si configura come una chiamata speciale alla fede e alla solidariet\u00e0: il confinamento causato dalla pandemia di Covid-19, infatti, tiene le persone lontane e terrorizzate, e la fede \u00e8 lo strumento fondamentale per superare questa prova. (RB)\n3 marzo - REGNO UNITO #coronavirus La Messa del cardinale Nichols per le vittime: l'umanit\u00e0 \u00e8 una sola grande famiglia\n\u201cUn anno fa Papa Francesco stava da solo in Piazza San Pietro, in una sera buia e piovosa. L\u00ec ha pregato per tutta la nostra famiglia umana, presa in mezzo a questa terribile pandemia. L\u00ec ha sottolineato che la grande famiglia dell'umanit\u00e0 si \u00e8 trovata sulla stessa barca, lottando insieme contro la tempesta degli effetti della pandemia. Il primo di questi effetti \u00e8 stata la morte di cos\u00ec tante persone, in ogni paese d'Europa; solo in questo Paese pi\u00f9 di 120mila. Questa sera preghiamo per ognuno di loro, di ogni fede o filosofia, di ogni razza o nazione\u201d. Cos\u00ec il cardinale Vincent Nichols, presidente della Conferenza episcopale di Inghilterra e Galles, ieri nell\u2019omelia nella cattedrale di Westminster a Londra per la Messa in commemorazione dei morti della pandemia da Covid-19,\n[secondo quanto riferito dal sito dell\u2019Episcopato](https://www.cbcew.org.uk/cardinal-celebrates-mass-for-victims-of-covid-19-pandemic/). I vescovi britannici hanno raccolto cos\u00ec l\u2019invito del Consiglio delle Conferenze episcopali d\u2019Europa per la Quaresima 2021 di promuovere celebrazioni nazionali in suffragio delle vittime che sono oltre 770mila in tutto il Vecchio Continente. \u201cPreghiamo che le vittime siano accolte nell'abbraccio compassionevole di Dio \u2013 ha continuato il porporato - sappiamo che molte di queste morti sono avvenute in un isolamento forzato, aggiungendo una forte profondit\u00e0 al dolore di chi muore e al lutto di chi lo subisce. Oggi preghiamo in compagnia di questa immagine di Maria, perch\u00e9 lei \u00e8 la Madre di tutti i dolori, la Madre benedetta, che abbracciando il suo Figlio morto abbraccia anche tutti i nostri dolori. Santa Maria, Madre di Dio, prega per noi peccatori ora e nell'ora della nostra morte\u201d. Il presidente dei vescovi si \u00e8 poi soffermato sul brano del Vangelo di San Matteo, che ricorda tre verit\u00e0 fondamentali della nostra esistenza: \u201cLa prima \u00e8 che abbiamo un solo Padre Celeste, che ci pone in questo mondo con il dono del libero arbitrio affinch\u00e9 ci sforziamo di servirlo sopra ogni cosa \u2013 ha spiegato - la seconda deriva da questo: che avendo un solo Padre siamo tutti una sola famiglia, fratelli e sorelle, legati insieme, che ci piaccia o no. La terza grande verit\u00e0 fondamentale \u00e8 questa: che nostro Padre ci d\u00e0 un Maestro supremo, il Cristo, che ci mostra, nella sua pienezza, la via della vita in tutta la sua ricchezza\u201d. \u201cMentre continuiamo la nostra lotta contro questa pandemia, mentre costruiamo un nuovo futuro, ricordiamo queste tre grandi verit\u00e0: un solo Padre, una sola famiglia, un solo grande Maestro nella via della verit\u00e0 \u2013 ha concluso il cardinale Nichols - mentre preghiamo per coloro che sono morti, rafforziamoci nella speranza certa e sicura che per coloro che sono abbracciati da Dio, la vita \u00e8 cambiata. Possano riposare in pace. Amen\u201d. (RB)\n3 marzo - GERMANIA 60 anni di Pastorale maschile. Monsignor Schick: lavorare separatamente ma per il bene comune\nLa Chiesa tedesca festeggia 60 anni dall\u2019istituzione dell\u2019Ufficio dedicato alle attivit\u00e0 pastorali specifiche per gli uomini in seno alla Conferenza episcopale della Germania.\n[Ne d\u00e0 notizia il sito dell\u2019Episcopato](https://www.dbk.de/presse/aktuelles/meldung/60-jahre-arbeitsstelle-fuer-maennerseelsorge), specificando che la ricorrenza \u00e8 stata celebrata con una Messa officiata dall\u2019arcivescovo di Bamberga, monsignor Ludwig Schickk, che \u00e8 anche responsabile dell\u2019ufficio. \u201cLa Pastorale ha il compito di rafforzare l'anima, il nucleo della vita dell'uomo, affinch\u00e9 ognuno viva la vita in pienezza \u2013 ha detto il presule - per questo obiettivo, \u00e8 importante che la Pastorale sia individuale che comunitaria e specifica per il genere\u201d. Per 60 anni, l'ufficio per la Pastorale maschile \u00e8 stato impegnato nel costruire la vita di fede degli uomini, nella realizzazione della loro missione cristiana all\u2019interno del matrimonio e della famiglia, sul posto di lavoro e nelle attivit\u00e0 del tempo libero, nella politica e negli affari. \u201cPer 20 anni, da responsabile della Pastorale maschile, ho sperimentato quanto questo servizio specifico sia importante \u2013 ha continuato l\u2019arcivescovo - ci siamo occupati per anni del difficile tema della violenza in famiglia e nella societ\u00e0, e ora anche della violenza sessuale degli uomini contro gli uomini nel contesto ecclesiale. L'ufficio si occupa anche di temi come la giustizia di genere e l'equa distribuzione del lavoro di cura e di allevamento dei bambini\u201d. Per monsignor Schick \u00e8 importante \u201ctenere sempre presente la dimensione olistica dell'essere umano. Dobbiamo offrire una cura pastorale alle donne e agli uomini sia insieme sia individualmente, in modo che le donne e gli uomini possano vivere singolarmente per il proprio bene e lavorare insieme per il bene comune\u201d. Anche il presidente della Conferenza episcopale tedesca, monsignor Georg B\u00e4tzing, ha voluto sottolineare la ricorrenza con un messaggio in cui ha sottolineato come le questioni di genere, cio\u00e8 le domande sull'essere uomo e donna oggi, siano tra i temi centrali del rinnovamento della Chiesa, anche nel cammino sinodale: \u201cPi\u00f9 che mai, quindi, al di l\u00e0 dei confini delle singole diocesi, abbiamo bisogno di un gruppo di lavoro ecclesiale per uomini e donne che scopra le questioni di genere rilevanti, le discuta e le renda fruttuose per la Chiesa nel suo insieme\", ha scritto. \"Soprattutto in tempi in cui la polarizzazione sembra aumentare anche nel discorso di genere, \u00e8 necessaria un'autorit\u00e0 per gli uomini per resistere alla tentazione di sviluppare direttamente tendenze misogine o di far rivivere le mascolinit\u00e0 tradizionali, che per\u00f2 alla fine danneggiano loro stessi \u2013 \u00e8 l\u2019intervento del direttore dell\u2019ufficio, Andreas Heek \u2013 \u00e8 tanto pi\u00f9 importante che gli uomini siano sostenuti nella loro ricerca di Dio, di significato, di realizzazione, soprattutto in un momento in cui i classici modelli di ruolo dell'uomo e della donna vengono abbandonati e bisogna stabilirne di nuovi. La Pastorale maschile contribuisce, quindi, a una migliore comunicazione tra i sessi e nella societ\u00e0\u201d. (RB)\n3 marzo IRAQ Dichiarazione congiunta delle organizzazioni interreligiose del Paese: accogliamo Papa Francesco e il suo messaggio di fraternit\u00e0\nC\u2019\u00e8 grande attesa per l\u2019imminente visita apostolica di Papa Francesco in Iraq da parte delle organizzazioni religiose \u2013 cattoliche, cristiane e non \u2013 che operano nel Paese, le quali nella giornata di ieri hanno affidato a un messaggio congiunto l\u2019espressione della propria gioia per quanto sta per accadere. \u201cNoi, le sottoscritte organizzazioni religiose operanti in Iraq, che rappresentiamo il richiamo delle nostre rispettive religioni alla solidariet\u00e0 umana, accogliamo la visita di Sua Santit\u00e0 Papa Francesco nel luogo di nascita di Abramo, padre di molti nella fede \u2013 scrivono - l'Iraq \u00e8 la culla della civilt\u00e0 umana e un bellissimo Paese ricco di diversit\u00e0 culturali e religiose. Per secoli, molte comunit\u00e0 etniche e di fede hanno vissuto fianco a fianco in questa terra; tuttavia negli ultimi decenni l'Iraq ha sofferto di guerra, insicurezza e instabilit\u00e0 e, pi\u00f9 recentemente, dell'ascesa degli estremisti. Una tale sequenza di conflitti ha profondamente teso le relazioni tra le comunit\u00e0 e danneggiato il tessuto sociale del Paese\u201d. \u201cOggi, l'Iraq deve ancora affrontare sfide impressionanti: pi\u00f9 di un milione di cittadini iracheni continuano a essere sfollati all'interno del Paese e dei quasi cinque milioni che sono stati rimpatriati, molti hanno estremo bisogno di aiuto. Nel frattempo, una crisi economica in peggioramento, esacerbata dalla pandemia da Covid-19, sta spingendo molti nella povert\u00e0 e sta privando il governo delle risorse necessarie per assistere il suo stesso popolo\u201d, \u00e8 l\u2019analisi delle organizzazioni che operano nel Paese.\u201cNella sua recente Enciclica \u2018Fratelli Tutti\u2019, Papa Francesco scrive che le religioni hanno un ruolo importante da svolgere al servizio della fraternit\u00e0 nel nostro mondo \u2013 proseguono - il documento di Abu Dhabi sulla fraternit\u00e0 umana spiega ulteriormente: \u2018La fede porta il credente a vedere nell'altro un fratello o una sorella da sostenere e amare. [...] I credenti sono chiamati ad esprimere questa fraternit\u00e0 umana salvaguardando la creazione e l'intero universo e sostenendo tutte le persone, specialmente le pi\u00f9 povere e le pi\u00f9 bisognose\u2019\u201d. \u201cCome organizzazioni basate sulla fede, abbracciamo pienamente questo messaggio di fraternit\u00e0 e di dialogo che Papa Francesco sta portando in Iraq \u2013 continuano nella dichiarazione congiunta - crediamo fermamente che questo messaggio rappresenti un modo necessario per guarire le ferite del passato e costruire un futuro per le diverse comunit\u00e0 del Paese. Lavoriamo in collaborazione con le autorit\u00e0 nazionali e locali per aiutare le comunit\u00e0 a riconciliarsi, ricostruire la pace e reclamare i loro diritti collettivi alla sicurezza, ai servizi e ai mezzi di sussistenza\u201d. In particolare, ispirati dall'insegnamento di Papa Francesco sulla fraternit\u00e0 umana, le organizzazioni firmatarie del documento affermano di impegnarsi a: \u201cContinuare a servire e dare potere alle persone solo sulla base dei loro bisogni, rifiutando ogni forma di discriminazione; rispettare i valori culturali e le convinzioni religiose degli altri, continuando a rifiutare ogni settarismo e proselitismo nelle nostre azioni e nelle nostre partnership; rafforzare le iniziative e gli approcci inclusivi che favoriscono la coesione sociale; intensificare la collaborazione tra noi al servizio dei bisognosi, mentre viviamo la nostra comune chiamata alla solidariet\u00e0\u201d. \u201cInfine, esortiamo la comunit\u00e0 internazionale a rimanere impegnata a sostenere il popolo iracheno per superare le sue attuali sfide, in un vero spirito di fraternit\u00e0 e solidariet\u00e0 umana\u201d, concludono le organizzazioni tra cui figurano diverse Caritas, societ\u00e0 di aiuto cristiano, fondazioni, associazioni luterane, il Sevizio dei Gesuiti per i Rifugiati, il Comitato umanitario Ankawa e la Societ\u00e0 di aiuto assiro Iraq. (RB)\n2 marzo - ITALIA A Palermo fratel Biagio Conte digiuna dal 17 febbraio perch\u00e8 il coronavirus venga sconfitto e nasca una societ\u00e0 migliore\n\u201cMi rivolgo a tutte le istituzioni, alla Chiesa, ai genitori, agli insegnanti, a tutte le professioni e ad ogni uomo e ad ogni donna di questa sofferta umanit\u00e0. Bisogna uscire immediatamente da questa crisi dei valori, dal mal vivere, dal proprio io, dall\u2019orgoglio, dall\u2019egoismo, dall\u2019indifferenza\u201d: lo scrive in un messaggio fratel Biagio Conte, il missionario laico palermitano, fondatore della \u201cMissione di Speranza e Carit\u00e0\u201d, che dal 17 febbraio sta digiunando e pregando affinch\u00e9 il coronavirus venga sconfitto e nasca una societ\u00e0 migliore. Fratel Biagio, comunica la Missione, ha sentito di fermarsi accanto all\u2019ingresso della Cattedrale di Palermo, e si \u00e8 preparato un giaciglio per terra, come tanti fissa dimora, con dei cartoni, coperte e un sacco di iuta in segno di penitenza. Chiede che si esca \u201cdall\u2019ipocrisia, dalle false leggi, dalle false ideologie, dai poteri forti, dai propri interessi, dall\u2019accumulare soldi e propriet\u00e0\u201d. \u201c\u00c8 tempo di rivedere tutti i nostri errori, le tante leggi, regole e insegnamenti sbagliati e non ispirati per il bene di questa societ\u00e0 - aggiunge -. Se le istituzioni hanno immesso prontamente tante norme restrittive per contrastare il Covid, perch\u00e9 si sottovaluta di immettere urgentemente leggi e regole che tutelino i cittadini, i bambini e i giovani? Abolendo cos\u00ec tutto ci\u00f2 che \u00e8 negativo, violento, pornografico, diseducativo\u201d. Fratel Biagio invita le autorit\u00e0 a fare \u201cleggi restrittive e norme nuove\u201d perch\u00e9 venga meno il male e perch\u00e9 genitori, insegnanti e tutti gli educatori possano essere aiutati a \u201ctrasmettere un corretto e sano insegnamento ai loro figli e agli alunni, in modo da formare una nuova e pi\u00f9 sicura generazione per il bene di tutta la societ\u00e0\u201d. \u201cNon possiamo ignorare che il buon Dio ci ha donato le giuste leggi, norme e decreti per un sano e giusto modo di vivere questa vita terrena per poi meritarci, se li rispetteremo, la vita eterna\u201d conclude il missionario provato dal digiuno ma assistito ogni giorno da famiglie, giovani, anziani, persone di varie religioni, autorit\u00e0 civili e religiose, e giornalisti che si fermano a parlare e a pregare con lui. (TC)\n2 marzo - MONDO Il Coe seleziona 160 giovani per la sua 11.ma Assemblea che si svolger\u00e0 in Germania nel 2022\nConsiglio Ecumenico delle Chiese (Coe) cerca giovani per il servizio di accoglienza alla 11ma Assemblea che si terr\u00e0 a Karlsruhe, in Germania, nel 2022. L\u2019obiettivo \u00e8 costituire un gruppo dinamico e diversificato di 160 giovani provenienti da tutto il mondo, di diversa estrazione e appartenenti a diverse Chiese, che sar\u00e0 impegnato dal 21 agosto al 10 settembre del prossimo anno. Giovani che poi potranno mettere a frutto la loro esperienza di steward nel loro contesto locale, disposti a condividere l\u2019entusiasmo ecumenico e pronti a \u201cfare ecumenismo\u201d nelle loro realt\u00e0. Possono presentare\n[domanda](https://www.oikoumene.org/fr/node/71161) entro il 10 aprile giovani dai 18 ai 30 anni. Il programma per gli steward include: formazione ecumenica, partecipazione al Raduno Ecumenico Mondiale della Giovent\u00f9 e partecipazione all\u2019organizzazione dell\u201911.ma Assemblea. Gli steward arriveranno a Karlsruhe una settimana prima dell\u2019Assemblea per prepararsi e partecipare alla riunione pre-assembleare. Il loro compito \u00e8 portano la loro fede, le loro esperienze e la loro visione in un\u2019esperienza ecumenica di solidariet\u00e0 e amicizia. Secondo Joy Eva Bohol, responsabile del programma del Coe per il reclutamento dei giovani ed ex steward, essere steward incoraggia al coinvolgimento e alla partecipazione al movimento ecumenico. Per diventare steward occorre pazienza e capacit\u00e0 di lavoro in squadra con persone di altri paesi e culture. Thomas Kang, ex steward racconta di conservare bei ricordi da una assemblea del Coe. \u201cMi ha aperto gli occhi sui diversi modi in cui possiamo essere coinvolti come giovani cristiani in un mondo che cambia - spiega -. Ho incontrato centinaia di persone provenienti da diversi contesti che cercavano di lavorare e pensare insieme come il corpo di Cristo. Ha decisamente rafforzato la mia fede - prosegue - e mi ha aiutato a conoscermi meglio. Il programma per steward ha cambiato la mia vita\u201d. (TC)\n2 marzo - TERRA SANTA Partite le iniziative educative del Terra Sancta Museum aperto adesso solo su prenotazione\nAd un anno dall\u2019avvio del progetto \u201cTerra Sancta Museum: Un museo vivente per i giovani palestinesi\u201d sono diverse le attivit\u00e0 avviate nel museo allestito nel santuario della Flagellazione, a Gerusalemme. Al momento il Terra Sancta Museum \u00e8 aperto solo su prenotazione, secondo le direttive delle autorit\u00e0 civili che richiedono il distanziamento sociale, l\u2019uso della mascherina protettiva e l\u2019igienizzazione delle mani, ma diversi passi sono gi\u00e0 stati fatti per rendere lo spazio dei francescani un polo culturale per attivit\u00e0 educative e dialogo. Tra gli obiettivi, riferisce la Custodia di Terra Santa, fare network tra le scuole, le associazioni culturali e i musei presenti sul territorio, oltre ai partner storici, come il Mosaic Centre e alcune ONG locali che operano nel mondo scuola. Nelle linee programmatiche, anche il tema dell\u2019inclusivit\u00e0 di persone con disabilit\u00e0, con la creazione di attivit\u00e0 per permettere ai non vedenti e ipovedenti di visitare il museo. Il progetto \u00e8 stato avviato a febbraio 2020, poco prima che la pandemia di Covid-19 si diffondesse, poi il lockdown a Gerusalemme ha portato alla chiusura del Terra Sancta Museum. Ma intanto \u00e8 stato creato il team di lavoro, sono stati assunti un contabile e due addette al networking e al marketing, sono stati creati contatti con scuole e istituzioni locali e soprattutto con le scuole pubbliche gestite dall\u2019Autorit\u00e0 Palestinese a Gerusalemme Est. I destinatari del progetto sono i giovani di Gerusalemme Est: si tratta studenti palestinesi, 10mila tra i 5 e 18 anni e 2mila tra i 18 e i 30 anni con le loro 200 famiglie. A causa delle restrizioni dovute all\u2019emergenza sanitaria le attivit\u00e0 in presenza sono limitate, ma le iniziative non mancano. \u201cNoi siamo un museo che parla di cristianit\u00e0, ma lo facciamo in modo storico \u2013 spiega Sara Cibin, coordinatrice del progetto -. \u00c8 importante per l\u2019identit\u00e0 locale e per l\u2019identit\u00e0 palestinese. Parlare di identit\u00e0 \u00e8 spesso associato alla politica e alle etichette, ma secondo noi ha a che fare con la storia e le radici\u201d. Il progetto del Terra Sancta Museum ha una vocazione educativa per la popolazione locale, in maggioranza di religione musulmana, ma anche per i pellegrini o i turisti. \u201cIl museo ha anche una forte vocazione pastorale - afferma Sara Cibin -e per questo abbiamo proposto al parroco di San Salvatore, fr. Amjad Sabbara, di portare i parrocchiani. Si potrebbe parlare del Vangelo attraverso ogni oggetto del museo, come quelli esposti nella sala della vita quotidiana al tempo di Ges\u00f9\u201d. Per lavorare invece sul tema dell\u2019inclusione, il progetto prevede la creazione di una App compatibile con i sussidi di autolettura, alcune repliche tridimensionali di oggetti della collezione per consentire l\u2019esplorazione tattile e infine un percorso di visita guidato con l\u2019inserimento di pannelli in linguaggio braille. \u201cAbbiamo deciso di iniziare dalle disabilit\u00e0 visive, partendo anche dalla collaborazione con un'associazione per persone non vedenti che si trova sulla via Dolorosa a Gerusalemme, vicino al museo - spiega la responsabile del progetto -. Anche con i ragazzi delle scuole, possono essere usate le riproduzioni degli oggetti, per creare un percorso tattile che faccia comprendere come usare il senso del tatto\u201d. (TC)\n2 marzo - TERRA SANTA Atti di vandalismo contro il monastero della Chiesa Rumena a Gerusalemme: la condanna degli ordinari cattolici\nL\u2019Assemblea degli ordinari cattolici di Terra Santa condanna i ripetuti atti di vandalismo contro il monastero della Chiesa Rumena a Gerusalemme, l\u2019ultimo dei quali avvenuto ieri. Sconosciuti hanno appiccato il fuoco all\u2019ingresso, ma il sacerdote del posto \u00e8 riuscito a spegnere rapidamente il fuoco. \u201c\u00c8 la quarta volta in un mese che accade un simile atto di vandalismo contro lo stesso monastero; secondo le autorit\u00e0, gli aggressori potrebbero essere alcuni ebrei ortodossi religiosi \u2013 si legge in un comunicato dell\u2019Assemblea degli ordinari cattolici - noi, Chiese cattoliche, ci uniamo alle Chiese ortodosse e a tutte le altre comunit\u00e0 cristiane di Gerusalemme e condanniamo fermamente tali atti di vandalismo che offendono non solo la vita dei cristiani, ma anche di molti che ancora credono nel dialogo e nel rispetto reciproco. Sono atti contrari allo spirito di pacifica convivenza tra le diverse comunit\u00e0 religiose della Citt\u00e0\u201d. Per gli ordinari cattolici \u201ctutte le autorit\u00e0 politiche e religiose della citt\u00e0 dovrebbero unirsi nel condannare questi atti che sono sempre pi\u00f9 frequenti in questi ultimi mesi a Gerusalemme\u201d, per questo motivo, chiedono \u201calle autorit\u00e0 di sicurezza israeliane di indagare seriamente su questi incidenti e di assicurare gli aggressori alla giustizia\u201d. L\u2019Assemblea degli ordinari cattolici di Terra Santa ritiene che \u201cquesti atti e la logica che ne sta alla base\u201d rendano \u201cnecessario e urgente lavorare per garantire che tutte le istituzioni educative del Paese educhino i propri alunni alla tolleranza e al rispetto verso le altre religioni, comunit\u00e0 e nazioni\u201d. \u201cPreghiamo l\u2019Onnipotente perch\u00e9 ci dia la saggezza per imparare a vivere insieme, rispettando la dignit\u00e0 e i diritti degli altri\u201d concludono gli ordinari cattolici. (TC)\n2 marzo - IRAQ In occasione della visita del Papa Acs promuove borse di studio per 150 studenti dell\u2019Universit\u00e0 Cattolica di Erbil\nAiuto alla Chiesa che Soffre lancia un progetto in Iraq \u201cper accompagnare Papa Francesco nel suo imminente viaggio apostolico in Iraq\u201d. La Fondazione di diritto pontificio offrir\u00e0 borse di studio per 150 studenti dell\u2019Universit\u00e0 Cattolica di Erbil (Uce), capitale della regione autonoma del Kurdistan iracheno, per i prossimi quattro anni, per promuovere la coesione sociale fra le diverse comunit\u00e0 religiose e assicurare agli studenti cristiani migliori prospettive di impiego. Il programma ha il valore di 1,5 milioni di euro. La maggior parte degli studenti universitari sono rifugiati o sfollati interni provenienti da diverse parti dell\u2019Iraq, tra le quali Baghdad, Basra, Diala, Duhok, Kirkuk, Ninive/Mosul, Sinjar e Sulaimaniya. \u201cSenza dubbio l\u2019Universit\u00e0 Cattolica di Erbil rappresenta un raggio di luce e un simbolo di speranza specialmente per le generazioni pi\u00f9 giovani - afferma monsignor Bashar Warda, arcivescovo caldeo di Erbil e fondatore dell\u2019ateneo -. Aiutare finanziariamente la Uce attraverso borse di studio assicurer\u00e0 un grandissimo sostegno, e (\u2026) allo stesso tempo rappresenter\u00e0 un forte gesto di solidariet\u00e0 nei confronti dei cristiani, delle altre minoranze e degli emarginati della regione\u201d. Per il presule c\u2019\u00e8 bisogno di dare buone notizie alla gente durante la visita del Papa, e poter annunciare la prospettiva di avere mille studenti entro il 2025, assicurando un chiaro futuro ai giovani e ai loro genitori, dona grande speranza. \u201cCrediamo che questo progetto possa sostenere il messaggio del Papa per la coesione sociale e la riconciliazione - sostiene Thomas Heine-Geldern, presidente esecutivo di Acs Internazionale -. L\u2019Universit\u00e0 si sviluppa intorno alla diversit\u00e0, con il 72% di cristiani, il 10% di musulmani e il 18% di yazidi\u201d. Il presidente esecutivo di Acs Internazionale aggiunge che la Uce \u00e8 un progetto di importanza cruciale per i cristiani che intendono restare nell\u2019Iraq settentrionale e nel Kurdistan. \u201cI cristiani non penserebbero di abbandonare la propria nazione se non si sentissero costretti da forze fuori il loro controllo - spiega -. Se ai giovani cristiani viene data l\u2019opportunit\u00e0 di acquisire una buona formazione resteranno. Acs ha gi\u00e0 fatto quanto possibile per aiutarli a restare in patria, investendo nella ricostruzione delle loro case, chiese e infrastrutture. Ora \u00e8 tempo di iniziare questo progetto, molto ambizioso per noi, e investire nella giovent\u00f9 del Paese\u201d. Secondo Alfredo Mantovano, presidente di Acs Italia, \u201cnel Kurdistan iracheno la minoranza cristiana vive in un contesto di sicurezza relativa\u201d per la persistente sensazione di instabilit\u00e0 causata anzitutto dalla precaria situazione economica. Ci\u00f2 pone, in particolare ai giovani, il dilemma: restare o emigrare. Negli ultimi dieci anni la presenza cristiana \u00e8 drammaticamente diminuita e l\u2019Uce, fondata cinque anni fa, vuole dare ai giovani l\u2019opportunit\u00e0 di restare in patria. Ad oggi l\u2019Universit\u00e0 Cattolica di Erbil \u00e8 la sola universit\u00e0 cattolica della nazione, gli iscritti sono 170 ma monsignor Warda punta a un forte incremento nell\u2019arco dei prossimi quattro anni, grazie anche al sostegno finanziario dei benefattori di Acs. (TC)\n2 marzo - CAMBOGIA Morto per Covid-19 monsignor Yves Ramousse protagonista della rinascita della Chiesa cambogiana dopo il regime dei Khmer Rossi\nLutto nella Chiesa francese e cambogiana. \u00c8 morto la settimana scorsa per Covid-19, all\u2019et\u00e0 di 93 anni, monsignor Yves Ramousse, vicario apostolico di Phnom Penh dal 1962 al 1976 e dal 1992 al 2001 e figura centrale della rinascita della Chiesa in Cambogia, dopo la fine del regime dei Khmer Rossi di Pol Pot. Lo riporta l\u2019agenzia\n[Eglises d\u2019Asie](https://missionsetrangeres.com/eglises-asie/deces-de-lun-des-derniers-eveques-conciliaires-mgr-yves-ramousse-1928-2021/). Nato il 23 febbraio 1928 in Francia e ordinato sacerdote 1953 nelle Missioni estere di Parigi (MEP) Ramousse aveva iniziato a lavorare in Cambogia nel 1957, diventando nel 1962, a soli 35 anni, vicario apostolico di Phnom Penh. A questa giovane et\u00e0 partecip\u00f2 al Concilio Vaticano II, dove incontr\u00f2 due vescovi del Laos monsignor Jean Arnaud e monsignor Etienne Loosdregt insieme ai quali fond\u00f2 nel 1968 la Conferenza episcopale del Laos e della Cambogia. A lui si deve, tra l\u2019altro, l\u2019introduzione della Riforma liturgica conciliare in Cambogia che ha permesso ai cattolici cambogiani di avere accesso ai testi religiosi nella loro lingua, e la progressiva indigenizzazione della Chiesa cambogiana, come anche la fondazione del seminario maggiore di Phom Penh. D\u2019accordo con la Santa Sede eresse le due Prefetture apostoliche Battambang e Kampong Cham. Dopo lo scoppio della guerra civile in Cambogia, nel 1970, i cattolici i vietnamiti che rappresentavano la maggioranza nella Chiesa cambogiana furono costretti a tornare in Vietnam portando il numero di fedeli da 65mila fedeli a 7mila, fra cui 183 religiose, che decisero di rimanere. L'avanzata dei Khmer Rossi all'inizio del 1975 lo costrinse a invitare gli ultimi missionari presenti a partire. Rimasto con i padri Robert Venet, Emile Destombes e Fran\u00e7ois Ponchaud, dovette anche lui lasciare la Cambogia e fare rientro in Francia poche settimane dopo. Un periodo doloroso di separazione in cui non interruppe il suo lavoro per la Chiesa cambogiana. Costretto a rassegnare le dimissioni dalla carica di vicario apostolico di Phno Penh e inviato in Indonesia, si occup\u00f2 rifugiati cambogiani fuggiti dall\u2019oppressione del regime tenendo informato il Vaticano sulla situazione dei cristiani Khmer. Fu cos\u00ec che nel 1983, la Congregazione per l'Evangelizzazione dei Popoli cre\u00f2 l'Ufficio per la Promozione dell'Apostolato dei cambogiani affidandone la direzione proprio a monsignor Ramousse con l\u2019obiettivo di creare cappellanie per cattolici della diaspora. Nel 1992, tre anni dopo la fine dei Khmer Rossi, fu nuovamente nominato vicario apostolico di Phnom Penh con il difficile compito di aiutare i cattolici cambogiani a ricostruire la Chiesa, annientata dal sanguinoso regime di Pol Pot. Grazie alla sua amicizia con il Re Sihanouk, nel 1994 riusc\u00ec a ottenere lo stabilimento delle relazioni diplomatiche tra la Cambogia con la Santa Sede e nel 1997 il riconoscimento della Chiesa cattolica come istituzione religiosa, e non come semplice ong, com\u2019era fino a quel momento. Sostituito nel 2001 da monsignor Emile Destombes era rimasto in Cambogia fino al 2013 nella parrocchia di Siahnoukville dove aveva continuato il suo sacerdozio. \u00c8 quindi tornato in Francia dove \u00e8 deceduto 25 febbraio a Montbeton. Monsignor Olivier Schmitthaeusler, attuale vicario apostolico di Phnom Penh e padre Vincent Chr\u00e9tienne, da tre anni in Cambogia, lo ricordano cos\u00ec: \"La sua pazienza, la sua visione, la sua perspicacia, il suo coraggio, la sua resilienza e i suoi sacrifici hanno permesso alla Chiesa di Cambogia di risorgere dalle sue ceneri negli anni '90. La giovane generazione di battezzati non conosce il vescovo Yves, ma se sono oggi felici di seguire Cristo lo devono in gran parte a lui\u201d. I cattolici in Cambogia sono oggi circa 22mila (molti dei quali di etnia vietnamita), pari ad appena lo 0,15% dei cambogiani nella quasi totalit\u00e0 (95%) buddista theravada. Resta significativa la presenza di sacerdoti e religiosi, ma anche di laici provenienti dall'estero. Appartengono a comunit\u00e0 religiose, ong e istituzioni impegnate in ambiti come l'educazione, la sanit\u00e0, lo sviluppo e la promozione umana, ma anche nella lotta contro le piaghe sociali quali lo sfruttamento del lavoro minorile, la prostituzione infantile, il traffico di esseri umani, l'Aids e la tossicodipendenza. (LZ)\n2 marzo - FRANCIA/CIAD Ga\u00ebl Giraud, l\u2019economista \u201cLaudato si\u2019\u201d\nSarh \u00e8 la terza citt\u00e0 del Ciad, nel sud del Paese, sulle rive del fiume Chari. E\u2019 in questa localit\u00e0, che conta oggi centomila abitanti, che Ga\u00ebl Giraud arriva 25 anni fa per svolgere i due anni del suo servizio civile. Insegna matematica e fisica nel collegio gesuita Saint Charles Lwanga. Per questo giovane dal brillante percorso universitario, che diventer\u00e0 ricercatore al Cnrs (Centre national de la recherche scientifique), il tempio della ricerca scientifica francese, tale esperienza \u00e8 allo stesso tempo uno choc e una rivelazione. \u201cL\u00ec ho visto materialmente, gi\u00e0 all\u2019epoca, sia la carenza d\u2019acqua in una zona che era ancora savana sia l'avanzata velocissima della desertificazione\u201d, dice l\u2019economista gesuita. \u201cQuesto ha fatto s\u00ec che io - parigino venuto dall\u2019\u00e9lite universitaria francese - mi rendessi conto, toccandola con mano, che la questione della desertificazione, del riscaldamento climatico, della carenza d\u2019acqua, dell\u2019erosione del suolo, della biodiversit\u00e0 era qualcosa di estremamente tangibile\u201d. La permanenza di due anni in una citt\u00e0 dove non c\u2019era nemmeno la corrente elettrica ha messo Giraud a confronto anche con un\u2019altra realt\u00e0, umana questa volta: i bambini di strada. Passa il primo anno come volontario nel collegio dei gesuiti di Sarh ma poi decide di passare il secondo tra la gente del posto, nelle condizioni materiali dei poveri. Ogni mattina va al pozzo a prendere l\u2019acqua, prepara il t\u00e8 sul kanoune, il braciere. Giorno dopo giorno si trova fianco a fianco con i bambini che vivono per strada, quelli che non hanno pi\u00f9 famiglia o che sono costretti a lasciarla per non pesare pi\u00f9 sulle spalle - spesso - della madre. Ga\u00ebl Giraud si stabilisce quindi tra le rovine del cinema Rex, per essere loro vicino. E\u2019 cos\u00ec che nasce il centro di Balimba, che oggi sorge qualche km fuori dalla citt\u00e0. Vi trovano accoglienza non pi\u00f9 di 40 bambini, che qui hanno un tetto, il cibo e l\u2019istruzione. Questa esperienza \u201cmi ha permesso di vedere con i miei occhi cosa significhi per i diseredati essere vittime del riscaldamento climatico\u201d, spiega. \u201cQuando nell\u2019enciclica Laudato si\u2019 il Papa dice che il grido della terra e il grido dei poveri sono un solo e unico grido, ci ritrovo l\u2019esperienza che i bambini di strada in Ciad mi hanno fatto vivere gi\u00e0 venti anni fa\u201d, dice il sacerdote. Tornato in Francia, Ga\u00ebl Giraud studia per diventare gesuita e segue la formazione teologica, pur continuando il lavoro di economista. \u201cPoco a poco, l\u2019esperienza che avevo fatto in Ciad e quello che avevo imparato in campo economico hanno fatto s\u00ec che mi rendessi conto come il mio compito fosse capire, da economista, l\u2019impatto straordinario del cambiamento climatico sulla popolazione\u201d. \u201cOggi percepisco la fragilit\u00e0 del creato molto pi\u00f9 fortemente, come pure il fatto che il creato \u00e8 posto nelle nostre mani e che noi ne abbiamo la responsabilit\u00e0 di custodi - spiega il gesuita; e questo \u00e8 quello che scrive Papa Francesco nella Laudato si\u2019. Noi non siamo i proprietari della creazione: l\u2019unico proprietario del creato \u00e8 Dio\u201d. Ma Egli stesso \u201cnon vuole essere il padrone del mondo ma servitore di esso\u201d. E questa \u00e8 la strada che dobbiamo seguire, afferma l\u2019economista. Spetta ai cristiani, forti della tradizione biblica e spirituale incarnata in particolare da San Francesco d'Assisi, \u201cinventare insieme le soluzioni alla crisi ecologica\u201d. Questo \u00e8 ci\u00f2 che Ga\u00ebl si impegner\u00e0 a fare nella nuova missione affidatagli dalla Compagnia di Ges\u00f9: creare e sviluppare un centro per la giustizia ambientale presso la Georgetown University di Washington, negli Stati Uniti. (XS)\n2 marzo - SRI LANKA Il 7 marzo \u201cDomenica in nero\u201d per chiedere giustizia per le vittime degli attentati di Pasqua\nLa Chiesa srilankese ha indetto per domenica 7 marzo una \u201cDomenica in nero\u201d (\"Black Sunday\") per chiedere giustizia per le vittime degli attentati di Pasqua del 2019. Un modo per ribadire il malcontento dei cattolici per il rapporto della speciale commissione presidenziale d\u2019inchiesta istituita dal precedente Governo Sirisena che non indica i mandanti degli attacchi compiuti il 21 aprile contro tre chiese e tre alberghi. Dietro alle esplosioni, che causarono almeno 279 vittime, tra cui decine di stranieri, e oltre 500 feriti, ci sarebbe la mano del cosiddetto Stato Islamico, che ne ha rivendicato la matrice, ma a tutt\u2019oggi non si \u00e8 giunti al processo dei colpevoli. Numerose persone sospettate di avere legami con il gruppo estremista islamico locale \u201cNational Thowheed Jamath\u201d sono state arrestate e poi rilasciate, ma secondo il rapporto non ci sono prove sufficienti che indichino un legame diretto tra gli autori e il terrorismo internazionale. La commissione d\u2019inchiesta, che ha interpellato pi\u00f9 di 400 testimoni, ha peraltro suggerito al Procuratore generale di avviare un procedimento contro l\u2019ex Presidente Maithripala Sirisena e i responsabili dell\u2019intelligence srilankese per non avere saputo prevenire gli attacchi. La Chiesa srilankese, con in prima fila il cardinale Malcolm Ranjith, arcivescovo di Colombo, ha ripetutamente lamentato gli scarsi progressi dell\u2019inchiesta con diverse iniziative di protesta per chiedere che sia fatta finalmente giustizia. Questo il senso anche della \u201cBlack Sunday\u201d indetta per il 7 marzo, in cui i cattolici sono stati invitati a vestirsi di nero per esprimere solidariet\u00e0 alle vittime. Per l\u2019occasione - riporta\n[l'agenzia Ucanews](https://www.ucanews.com/news/sri-lankan-church-declares-black-sunday/91584) - \u00e8 stata anche preparata una speciale preghiera. \u201cDobbiamo protestare a contro la mancanza di giustizia per tutte le vite che sono state perdute in questi attacchi. Questo rapporto \u00e8 incompleto e non rende loro giustizia,\" ha detto ai fedeli domenica scorsa padre Ranjith Terry Fernando, parroco della St. Mary's Church a Negombo, uno dei luoghi degli attentati, precisando che all\u2019iniziativa ne seguiranno altre. Ad aumentare il malcontento nella comunit\u00e0 cattolica srilankese \u00e8 stata anche la recente la decisione del Governo del Premier Mahinda Rajapaksa di affidare a un nuovo comitato governativo l\u2019esame del rapporto, la cui relazione finale \u00e8 attesa per il prossimo 15 marzo. Il sospetto avanzato da alcuni \u00e8 che si tratti di una mossa per coprire alcune affermazioni \u201cimbarazzanti\u201d per il Governo. Rajapaksa, da parte sua, ha affermato che il comitato avr\u00e0 il compito di esaminare i passi sinora compiuti dall\u2019Esecutivo e quello che rimane da fare ottemperare alle raccomandazioni della commissione presidenziale. Critiche al rapporto sono state mosse anche da alcuni politici e da altri esponenti religiosi. (LZ)\n2 marzo - MYANMAR Giustizia e pace Europa: la giunta militare si astenga dalla violenza e ripristini la democrazia nel Paese\nLa pace in Myanmar \u00e8 l\u2019unica strada possibile, la pace \u00e8 possibile. A un mese dal golpe del 1.mo febbraio e mentre si inasprisce la repressione delle proteste, anche Conferenza delle Commissioni europee per la giustizia e la pace (\"Justice & Peace Europe\"), si unisce all\u2019accorato appello rivolto dalla Chiesa birmana alla giunta militare perch\u00e9 si astenga dalla violenza e ripristini le regole dello Stato democratico percorrendo la strada della riconciliazione. \u201cSiamo preoccupati per le notizie pervenute in questi giorni che indicano un aumento significativo della violenza, delle vittime e delle sofferenze per la societ\u00e0 e i cittadini - si legge nella\n[dichiarazione](https://www.cbcew.org.uk/peace-in-myanmar-is-possible-peace-is-the-only-way/) -. \"A nome del Comitato esecutivo desideriamo sostenere il popolo del Myanmar nella difesa della democrazia ed esprimere la nostra solidariet\u00e0 ai manifestanti pacifici\u201d. Giustizia e Pace Europa rilancia quindi l\u2019appello rivolto da Papa Francesco all\u2019Angelus del 7 febbraio \u201caffinch\u00e9 quanti hanno responsabilit\u00e0 nel Paese, si mettano con sincera disponibilit\u00e0 al servizio del bene comune, promuovendo la giustizia sociale e la stabilit\u00e0 nazionale per un\u2019armoniosa convivenza democratica\u201d. \u201cChiediamo un tempestivo rilascio di tutti i prigionieri politici e sosteniamo l'appello dei vescovi cattolici del Myanmar alle autorit\u00e0 militari ad astenersi dalla violenza e cercare la riconciliazione, nel rispetto dei principi democratici e nel pieno rispetto dei diritti umani, compreso il diritto alla vita, il divieto della tortura, della libert\u00e0 di riunione, dei media e di espressione\u201d prosegue la dichiarazione che, in conclusione, incoraggia l\u2019Unione Europea \u201ca utilizzare tutti i canali di dialogo con le principali parti interessate al fine di facilitare un pacifico e rapido ripristino del potere delle legittime istituzioni democratiche\u201d. La situazione in Myanmar \u00e8 precipitata il 28 febbraio, quando in diverse citt\u00e0 le forze di sicurezza hanno aperto il fuoco contro i manifestanti uccidendone almeno 18 e ferendone molti altri. Mentre il Paese era devastato dalle violenze, a Yangon, nella stessa giornata di domenica, il cardinale Charles Bo, presidente della Conferenza episcopale birmana, ha pronunciato parole molto forti per chiedere che non sia pi\u00f9 versato sangue innocente. \u201cSiamo tutti figli e figlie della stessa terra, della stessa madre, il Myanmar. L\u2019oscurit\u00e0 non vince mai l\u2019oscurit\u00e0; solo la luce pu\u00f2 dissipare le tenebre. La logica dell\u2019occhio per occhio rende cieco il mondo. Crediamo tutti nel potere dell\u2019amore e della riconciliazione\u201d, ha detto l\u2019arcivescovo di Yangon nell\u2019 [omelia durante la Messa della seconda Domenica di Quaresima](https://www.cbcew.org.uk/pray-for-the-transfiguration-of-myanmar-says-cardinal-bo/), avvertendo che \u201cl\u2019odio non vince mai e su nulla\u201d. Luned\u00ec \u00e8 intanto iniziato il processo alla leader deposta Aung San Suu Kyi, arrestata insieme ad altri leader della Lega nazionale per la democrazia (Nld), con l\u2019accusa di \u201cimportazione illegale di walkie-talkie\u201d e di \u201caver organizzato una protesta durante la pandemia\u201d. (LZ)\n1 marzo - INDONESIA Appello dei vescovi papuani per la pace a Papua: \u201cLa violenza non deve mai prevalere\u201d\nUn pressante appello per la fine delle violenze nella Papua Occidentale e per l\u2019avvio di una soluzione negoziata all\u2019annoso conflitto tra esercito indonesiano e i gruppi separatisti che continua a mietere vittime tra la popolazione civile. A rilanciarlo \u2013 come riporta l\u2019agenzia\n[Eglises d\u2019Asie](https://missionsetrangeres.com/eglises-asie/les-eveques-de-papouasie-lancent-un-appel-a-la-paix-face-aux-conflits-internes-dans-la-region/) \u2013 sono i vescovi della provincia, dove dal 1969 il Movimento per Papua Libera combatte per l\u2019indipendenza da Giakarta, accusata di discriminare la popolazione papuana. L\u2019appello \u00e8 contenuto nel comunicato finale della loro assemblea annuale svoltasi nei giorni scorsi e segue le critiche mosse da alcuni sacerdoti e laici che rimproverano ai vescovi locali e alla Conferenza episcopale indonesiana di tacere di fronte all\u2019inasprirsi del conflitto. La nota \u00e8 firmata da monsignor Leo Laba Ladjar, vescovo di Jayapura, da monsignor Aloysius Murwito vescovo di Agats, da padre Marthen Kuayo, amministratore apostolico della diocesi di Timika e da padre Hengky Kariwop, vicario generale dell'arcidiocesi di Merauke. Nonostante una legge speciale introdotta vent\u2019anni fa dal Governo indonesiano con scadenza nel 2021 riconosca una relativa autonomia, la lotta armata delle forze indipendentiste continua e ha provocato omicidi extragiudiziali e violenze da entrambe le parti. A farne le spese la popolazione civile e anche alcuni esponenti religiosi, come \u00e8 accaduto il 26 ottobre con l\u2019uccisione, nel distretto Intan Jaya, del catechista cattolico Rufinus Tigau, accusato di essere un separatista. Gli ultimi episodi si sono verificati nuovamente nel distretto di Intan Jaya e in quello di Punca, dove il fuoco incrociato tra indipendentisti ed esercito ha costretto diverse migliaia di civili a fuggire dai loro villaggi. \u201cQuali che siano le vittime, questa violenza ci rattrista e ci indigna. Quali che siano i colpevoli, siano essi la polizia, i militari o i separatisti, questi atti non possono essere giustificati, anche se considerano le proprie ragioni nobili \", scrivono i vescovi papuani nel comunicato. \u201cLa violenza non deve mai prevalere. Essa genera solo ulteriore violenza, in un circolo vizioso. Per questo chiediamo a tutti le parti coinvolte nel conflitto di fermarsi\". Secondo i presuli, andrebbero anche rivisti i ruoli delle forze dell'ordine nella regione: \u201cAgisci con il cuore e con amore: questo \u00e8 uno slogan che si sente spesso. Ci auguriamo che possa diventare reale nel comportamento delle forze dell'ordine\u201d, scrivono. La polizia \u00e8, infatti, spesso accusata di abusi e di un uso eccessivo della forza. Il messaggio si rivolge anche ai militari inviati da Giakarta, esortandoli a imparare a conoscere le comunit\u00e0 locali, le loro culture e tradizioni. Agli eletti locali, infine, i presuli, chiedono di impegnarsi per offrire pi\u00f9 opportunit\u00e0 ai nativi, in particolare attraverso l\u2019istruzione, e per i loro diritti, proteggendoli in particolare dalla deforestazione provocata dalle piantagioni di olio di palma. Da ricordare che lo scorso 1.mo novembre il cardinale Ignatius Suharyo Hardjoatmodjo, arcivescovo di Giakarta e presidente della Conferenza episcopale indonesiana , ha guidato una delegazione di vescovi per discutere i vari problemi che affliggono la provincia, la pi\u00f9 povera dell\u2019Indonesia, con il Ministro della Sicurezza indonesiano Mahfud MD. Durante l\u2019incontro i presuli avevano evidenziato la necessit\u00e0 di un maggiore dialogo da parte delle autorit\u00e0 indonesiane, senza ricorrere alla violenza e di un maggiore rispetto e ascolto nei confronti dei papuani. (LZ)\n1 marzo - ITALIA A Corleone atto vandalico ai danni di una chiesa\n\u00c8 stato bruciato questa mattina a Corleone, il portone d\u2019ingresso della Chiesa di Sant\u2019Agostino in cui oggi si celebra la festa liturgica del santo monaco bizantino Leoluca. Ne da notizia l\u2019arcidiocesi di Monreale. Sul posto sono intervenuti i vigili del fuoco, che hanno spento l\u2019incendio impedendo danni maggiori al luogo di culto risalente al XV secolo, e le forze di Polizia hanno subito iniziato i rilievi per le indagini. Corleone ha una ricca tradizione religiosa e culturale e i parroci, riferisce un comunicato dell\u2019arcidiocesi, sono fortemente impegnati a indirizzare le nuove generazioni verso la strada della reazione morale alla mafia, attraverso una crescita culturale e sociale, per sostenere un processo di riappropriazione di una identit\u00e0 positiva. Non si conoscono le ragioni dell\u2019atto vandalico che ha turbato le celebrazioni liturgiche dedicate a San Leoluca. \u201cCertamente questo non far\u00e0 mancare la preghiera per questa citt\u00e0 e anche per questi ignoti vandali - ha detto il parroco Luca Leone \u2013 affinch\u00e9, per intercessione del Santo Monaco bizantino, il pentimento del male fatto porti frutti nuovi di conversione\u201d. Il faticoso e lungo lavoro di rinascita di Corleone, ha visti impegnati in questi anni la Chiesa di Monreale, per mezzo della Caritas diocesana e in partenariato con Confcooperative Sicilia, nella valorizzazione e gestione dei beni culturali ecclesiali. Sostenuto con i fondi dell\u20198 per mille, \u00e8 attivo il progetto \u201cQuesta terra sar\u00e0 bellissima\u201d che \u00e8 volto allo sviluppo della comunit\u00e0 locale. \u201cSembra profetico questo progetto per Corleone - ha affermato l\u2019arcivescovo di Monreale, monsignor Michele Pennisi - esso nasce dal desiderio di offrire la \u2018via della bellezza\u2019, coniugata con la legalit\u00e0 e la solidariet\u00e0, e la fatica della lotta alla durezza e brutalit\u00e0 di simili gesti, come quello di oggi, ci fanno capire che siamo sulla via giusta\u201d. (TC)\n1 marzo - PER\u00da I gesuiti chiedono che venga consentito il passaggio dei migranti diretti verso Ecuador e Stati Uniti\nLa Rete dei Centri Sociali della Conferenza dei Provinciali della Compagnia di Ges\u00f9 in America Latina (RCS-CPAL) lancia un appello alle autorit\u00e0 peruviane perch\u00e9 ai migranti venga facilitato l\u2019accesso nel Paese e consentito di proseguire il loro viaggio. Nelle scorse settimane circa 450 migranti, per lo pi\u00f9 haitiani, sono rimasti bloccati nel tentativo di entrare in Per\u00f9 dal Brasile attraverso un ponte di confine in Amazzonia, sorvegliato da militari e polizia. \u201cComprendiamo che in Per\u00f9, dalla fine di gennaio, \u00e8 vietato l\u2019ingresso di viaggiatori provenienti da Brasile, Regno Unito e Sud Africa, paesi in cui sono stati rilevati nuovi e pi\u00f9 aggressivi ceppi di Covid-19 - afferma la Rete dei Centri Sociali della Conferenza dei Provinciali della Compagnia di Ges\u00f9 in America Latina - chiediamo tuttavia di rendere pi\u00f9 flessibile questa disposizione per consentire il passaggio dei migranti in modo che possano proseguire verso la loro destinazione\u201d. I migranti, riferisce un comunicato della RCS-CPAL, tra cui donne incinte e bambini, affermano di aver bisogno solo di un permesso di transito in Per\u00f9, essendo diretti verso Ecuador e Stati Uniti. Al momento dormono in tende o sono alloggiati nelle scuole di Assis in condizioni assai precarie. \u201cSiamo preoccupati per la vulnerabilit\u00e0 di queste persone che, mosse dalla crisi scatenata dalla pandemia, hanno perso il lavoro e hanno deciso di migrare nuovamente - si legge in un comunicato di RCS-CPAL pubblicato su jesuitas.lat -. In questo senso, chiediamo al governo peruviano di risolvere questa situazione consentendo il transito di questi fratelli, anche loro esposti a malattie, e che vogliono solo proseguire verso la loro destinazione\u201d. (TC)\n1 marzo - PER\u00da Partita la campagna \u201cUniti in Solidariet\u00e0\u201d della Caritas per aiutare le persone colpite dalle inondazioni a Puerto Maldonado\nPer aiutare le 15mila persone di Puerto Maldonado, in Per\u00f9, colpite, nei giorni scorsi, dalle forti piogge e inondazioni dovute allo straripamento dei fiumi nella regione di Madre de Dios, il vicariato apostolico di Puerto Maldonado, attraverso la Caritas, ha avviato la campagna \u201cUniti in Solidariet\u00e0\u201d. L\u2019obiettivo \u00e8 raccogliere cibo non deperibile, acqua potabile, prodotti per l\u2019igiene per i 9 distretti in difficolt\u00e0. Sabato scorso, per sensibilizzare i fedeli del vicariato apostolico, bambini, giovani e adulti hanno percorso le strade di Puerto Maldonado in bicicletta dando vita ad una manifestazione di raccolta fondi e viveri. Iscrivendosi all\u2019evento i partecipanti hanno donato beni prima necessit\u00e0. Sono stati lanciati anche spot sui social per promuovere la campagna della Caritas e ogni giorno vengono promosse iniziative. Intanto sono arrivati i primi aiuti nella comunit\u00e0 di \u201cSanta Teresita\u201d e nelle zone agricole limitrofe e la Caritas Madre de Dios ha accolto anche l\u2019iniziativa di Sloow Food Tambopata, guidata dallo chef Roy Riquelme, che sta offrendo colazioni e pranzi agli sfollati. (TC)\n1 marzo - ETIOPIA Aiuti dalla Cei, dai fondi dell\u2019otto per mille, per la popolazione del Tigray\nPer le popolazioni del Tigray, in Etiopia, la Presidenza della Conferenza Episcopale Italiana ha deciso lo stanziamento di 500mila euro dai fondi otto per mille, quelli che i cittadini destinano alla Chiesa cattolica. Lo riferisce un comunicato stampo che ricorda la situazione attuale del Tigray, dal novembre scorso al centro di uno scontro militare e politico che sta aggravando le gi\u00e0 precarie condizioni dell\u2019area, provata dalla malnutrizione e da importanti problemi sanitari. Sono milioni le persone che necessitano di assistenza umanitaria. La Chiesa cattolica etiope, con la Caritas nazionale, ha subito attivato una rete di coordinamento per monitorare la crisi e garantire una risposta umanitaria adeguata, coinvolgendo gli Uffici diocesani, i membri internazionali della rete Caritas gi\u00e0 presenti sul territorio e altre realt\u00e0 tra cui Medici con l\u2019Africa Cuamm. Il conflitto ha provocato 1,3 milioni di sfollati interni, circa 60mila profughi sono fuggiti, per lo pi\u00f9 in Sudan, e si registrano danni significativi alle infrastrutture. Sono sempre pi\u00f9 frequenti, inoltre i saccheggi, che stanno mettendo a repentaglio l\u2019erogazione dei servizi sociali essenziali. Un numero imprecisato di centri sanitari \u00e8 stato vandalizzato e gli operatori non retribuiti hanno lasciato i loro posti. L\u2019Organizzazione Mondiale della Sanit\u00e0 stima che solo il 22% delle strutture sanitarie sono in funzione. Lo stanziamento della Presidenza CEI \u00e8 destinato, attraverso Caritas Italiana, a garantire cibo e acqua, beni di prima necessit\u00e0, kit sanitari e scolastici e a supportare le strutture sanitarie della regione sia con interventi di ristrutturazione che di fornitura di farmaci, dispositivi medici e materiali. (TC)\n28 febbraio - PORTOGALLO Bil\u00e9 (Caritas): \u201cSi abbassa la curva epidemica, ma anche quella economica. E\u2019 allarme sociale\u201d\nVns 28 feb. - \u201cVivremo un periodo di grandi sfide a causa dell\u2019aggravarsi del disagio sociale dovuto alla pandemia\u201d. Ne \u00e8 convinto il presidente di Caritas-Portalegre-Castelo Branco, Elic\u00eddio Bil\u00e9, che in una intervista rilasciata ad Ecclesia, l\u2019agenzia di informazione religiosa dei vescovi portoghesi, ha spiegato che \u201cpur migliorando la situazione sanitaria, le ferite rimangono aperte. Si abbassa la curva epidemica, ma anche quella economica\u201d. Parlando nello specifico di Portalegre, Bil\u00e9 ha spiegato che \u201cla regione \u00e8 popolata da persone anziane senza grandi aspettative. Il Covid ha creato una infinit\u00e0 di problemi legati alla contrazione del reddito pro-capite per la disoccupazione o il regime di cassa integrazione. Questo era gi\u00e0 un territorio in sofferenza economica a causa della chiusura dei poli industriali del primario e del terziario\u201d. Nell\u2019ultimo anno la Caritas ha registrato un incremento delle richieste di aiuto pari al 25%. \u201cA farne le spese sono stati soprattutto gli immigrati, i primi che hanno perso il lavoro\u201d ha raccontato il Presidente. L\u2019organismo guidato da Bil\u00e9 attualmente ospita 856 persone provenienti per lo pi\u00f9 dal Brasile (43%) e dall'Africa subsahariana (30%). La Caritas si avvale, inoltre, del supporto della Fondazione \u201cLa Caixa\u201d che, attraverso il suo programma denominato \u201cIncorpora\u201d, assiste e sostiene i soggetti a rischio di esclusione sociale. \u201cE\u2019 fondamentale avviare sempre nuove forme di collaborazione e parteneriato. La Caritas deve mobilitarsi e innovare costantemente il suo modo di agire\u201d ha sottolineato Bil\u00e9, presentando un report piuttosto eloquente: nel 2020, 19.903 persone assistite, circa 5500 famiglie. Quanto alle somme raccolte, il bilancio parla di 134mila euro (ottenuti grazie al programma \u201cInvert the Curve of Poverty\u201d) inviati ai bisognosi. \u201cLa nostra sede \u00e8 sempre aperta. E\u2019 stato cos\u00ec anche durante il periodo di lockdown\u201d ha detto il Presidente, aggiungendo che: \u201cLa crisi \u00e8 un\u2019occasione per prestare maggiore attenzione nei confronti dei pi\u00f9 vulnerabili. E lo dobbiamo fare con gli occhi del cuore, proponendo un progetto di vita alternativo\u201d. A causa della pandemia, la raccolta fondi avverr\u00e0 on line. \u201cUn\u2019ottima idea\u201d, secondo Bil\u00e9 \u201cE\u2019 un modo per allargare e potenziare il nostro servizio\u201d. La settimana della solidariet\u00e0 e delle donazioni comincia oggi e ha per tema \u201cCaritas 65 anni: l'amore che trasforma\u201d. (DD)\n28 febbraio - PERU\u2019 Caso Estrada. I Vescovi: \u201cL\u2019eutanasia \u00e8 sempre la strada sbagliata\u201d\n\u201cIn qualunque condizione fisica o mentale si trovi, l\u2019uomo mantiene la sua dignit\u00e0 originaria di essere creato a immagine e somiglianza di Dio\". La risposta dei vescovi peruviani al caso Ana Estrada \u00e8 affidata ad un comunicato ufficiale nel quale viene ribadito che. \u201cLa Chiesa, a imitazione di Ges\u00f9, il Buon Samaritano, assister\u00e0, curer\u00e0 e accompagner\u00e0 sempre i malati, nella certezza che tutta la vita umana \u00e8 inalienabile e ha un valore infinito perch\u00e9 \u00e8 un dono di Dio\u201d. Secondo i presuli \u201cLa terribile esperienza della pandemia che stiamo vivendo, e che ha causato la morte di migliaia di connazionali, ci ha uniti nell'instancabile sforzo di salvare la vita, e tutta la vita, fino all'ultimo momento, senza alcuna distinzione o eccezione, perch\u00e9 siamo guidati dall'amore verso il prossimo e riconosciamo in ogni paziente lo stesso Cristo che soffre nella carne del fratello\u201d. Con una sentenza emessa nei giorni scorsi un giudice ha ordinato di depenalizzare l'eutanasia per il caso di Ana Estrada, la prima persona ad aver chiesto in Per\u00f9 di poter decidere quando morire attraverso assistenza medica. Il giudice ha tuttavia respinto la richiesta di creare un protocollo per futuri casi simili. Da circa due anni, Estrada \u00e8 diventata un\u2019attivista per la propria causa attraverso il suo blog \"Ana Busca La Muerte Digna\" (Ana cerca una morte degna). Nel Paese, per\u00f2, l'atto di porre fine alla vita di una persona che chiede espressamente e consapevolmente la morte costituisce un reato punibile con 3 anni di reclusione. \u201cComprendiamo la sofferenza che Ana sta patendo\u201d riferisce la nota della Conferenza episcopale. \u201cEsprimiamo la nostra vicinanza e assicuriamo la nostra preghiera. Ma in queste circostanze \u00e8 bene ricordare la testimonianza di tante persone che hanno vissuto il mistero del dolore e della malattia dall'esperienza della loro fede, trovando in essa il senso della loro sofferenza, trasformando il letto dell'ospedale o della loro casa in un autentico altare, da cui si proclama il valore della vita, insieme ai suoi parenti e a quanti si sono prodigati per curarli\u201d. I vescovi ribadiscono che: \u201cL'eutanasia sar\u00e0 sempre una strada sbagliata, perch\u00e9 \u00e8 un attacco contro il diritto inalienabile alla vita, causa direttamente la morte di un essere umano e quindi \u00e8 un atto intrinsecamente orrendo in tutte le occasioni e circostanze\u201d. Richiamando i principi costituzionali, lo scritto precisa che \u201cL'obiettivo supremo della societ\u00e0 e dello Stato \u00e8 la difesa della persona umana e il rispetto della sua dignit\u00e0. Questo \u00e8 prendersi cura, rispettare e promuovere la vita dal concepimento al suo termine naturale, pertanto, nessuna autorit\u00e0 pu\u00f2 legittimamente ingtervenire in materia. Non dovrebbe essere tollerato che un organo dello Stato cerchi di cambiare una norma costituzionale e promuovere azioni contro questo sacro principio\u201d tuonano i vescovi. Segue l\u2019appello affinch\u00e9 tali decisioni non vengano condivise. \u201cDobbiamo esigere il rispetto dell'obiezione di coscienza\u201d specificano, aggiungendo che \u201cLo straordinario e progressivo sviluppo delle tecnologie che hanno accresciuto in modo esponenziale le capacit\u00e0 cliniche della medicina nella diagnosi, terapia e cura del paziente deve essere valorizzato, considerato come bene prezioso, per aiutarci a combattere, cos\u00ec come sottolineato da Papa Francesco, tutto ci\u00f2 che rende la morte ancora pi\u00f9 carica di dolore e solitudine\u201d. Infine l\u2019invito a \u201cporre lo sguardo sul Buon Samaritano, affinch\u00e9 nel nobile servizio di cura dei nostri fratelli ammalati possiamo essere segno di speranza e fermento di unit\u00e0 attorno ai nostri valori pi\u00f9 alti\u201d. (DD)\n28 febraio - ITALIA - Carcere, Comunit\u00e0 Giovanni XXIII: l\u2019alternativa \u00e8 possibile\nUn carcere \u201caperto\u201d e \u201cleggero\u201d, senza armi, n\u00e9 agenti di polizia penitenziaria. La sicurezza? Garantita dai volontari e dai detenuti stessi. Il metodo non \u00e8 nuovo e proviene dalle Associazioni di protezione e assistenza ai condannati (APAC) del Brasile e si tratta di un sistema carcerario, entrato a far parte del\u2019impianto istituzionale nazionale e di cui si \u00e8 parlato nel corso di un seminario dal tema \u201cCarcere, Covid-19 e Comunit\u00e0\u201d organizzato dalla Comunit\u00e0 Papa Giovanni XXIII. \u201cSu 1000 persone che escono dal carcere, 750 tornano a delinquere e a commettere reati pi\u00f9 gravi di quelli per cui sono entrati. Inoltre sappiamo che il 70% di coloro che varcano la soglia della galera gi\u00e0 ci sono stati\u201d sostiene Giorgio Pieri, autore del libro \u201cCarcere, l\u2019alternativa \u00e8 possibile\u201d (Sempre Editore), presentato nel corso del forum. \u201cTutto questo comporta enormi spese e non solo in termini economici. Dobbiamo uscire dalla logica della giustizia vendicativa e pensare a strutture in grado di educare\u201d. A tal proposito Pieri racconta l\u2019esperienza della CEC (acronimo di Comunit\u00e0 Educante con i Carcerati) proposta dall\u2019Associazione fondata da Don Oreste Benzi, sul modello delle Apac. \u201cAbbiamo visto come funzione in Brasile e i risultati ottenuti\u201d riprende, sottolineando che \u201cChi \u00e8 inserito non torna a delinquere e il protagonismo degli stessi condannati e della societ\u00e0 civile sono in grado di far precipitare il tasso di recidiva, di abbassare i costi, oltre a garantire ai recuperandi condizioni di vita dignitose e un pi\u00f9 semplice reinserimento in societ\u00e0\u201d. Punto fondamentale del metodo Cec \u00e8 il riconoscimento da parte della persona che ha commesso il reato di aver sbagliato e di volere ricominciare. Tra i punti cardine ci sono: partecipazione alla comunit\u00e0, lavoro, assistenza giuridica, assistenza sanitaria, valorizzazione umana, merito, spiritualit\u00e0 e vicinanza alla famiglia. \u201cDon Oreste era solito ripetere che l\u2019uomo non \u00e8 il suo errore e se effettivamente si pente non deve scontare neanche un giorno di carcere\u201d riprende Pieri. \u201cLe nostre strutture accolgono persone senza fissa dimora, stranieri prive di alcun riferimento, gente che, una volta approdata qui, non \u00e8 pi\u00f9 un problema ma una risorsa per la societ\u00e0. La nostra \u00e8 una universit\u00e0 del perdono\u201d. Il Covid, poi, ha rappresentato una emergenza nell\u2019emergenza. Mentre le varianti del coronavirus stanno mettendo a dura prova il piano di contenimento e di cura della pandemia, oltre 53 mila persone vivono rinchiuse nelle carceri italiane in condizioni di promiscuit\u00e0: un rischio enorme per loro, per i familiari, per il personale che lavora negli istituti penitenziari. \u201cPer affrontare l\u2019emergenza, lo stato \u00e8 disposto a finanziare l\u2019accoglienza in comunit\u00e0. E\u2019 una bellissima notizia. Purtroppo pur avendo molte associazioni dato la propria disponibilit\u00e0, diverse comunit\u00e0 restano vuote; sono stati occupati meno di un quarto dei posti disponibili\u201d indica Pieri, sottolineando che \u201cIl male non si combatte con il male, ma con il bene. Anche in un momento di crisi come quello che stiamo vivendo i nostri centri possono fare la differenza\u201d. L\u2019esperienza della Comunit\u00e0 ha dimostrato, dunque, che \u00e8 possibile ricomporre fratture sociali, responsabilizzare i colpevoli e far s\u00ec che questo strumento rappresenti un\u2019occasione di responsabilizzazione ed educazione e che tale misura volta alla deflazione delle carceri va incontro alla funzione di garantire condizioni umane per i detenuti, che comunque versano ancora in condizioni molto difficili. Ma soprattutto risulta pi\u00f9 efficace per il recupero di coloro che hanno commesso reati e che mediante un sistema di giustizia riparativa hanno maggiori possibilit\u00e0 di non delinquere oltre. Occasione che in carcere verrebbe senz\u2019altro meno. (DD)\n28 febbraio - AFRICA La donazione delle detenute di Bergamo alle Suore Poverelle della Repubblica Democratica dle Congo, Malawi, Costa d\u2019Avorio e Kenya\n\u201cCi \u00e8 stata consegnata nei giorni scorsi la somma di tremila euro da parte delle sorelle che operano nella sezione femminile del carcere di Bergamo, frutto del loro lavoro con le detenute, nella produzione di mascherine. E\u2019 proprio vero che tante gocce formano un mare di bene\u201d. La lettera di ringraziamento arrivata nei giorni scorsi alle ospiti dell\u2019Istituto orobico \u00e8 firmata da Suor Madeleine Tanoh, religiosa delle Suore Poverelle-Istituto Palazzolo, che a nome dei bambini della Repubblica Democratica del Congo, Malawi, Costa d\u2019Avorio e Kenya, ha voluto ringraziare le ospiti per un gesto di generosit\u00e0 che consentir\u00e0 ai piccoli di \u201cvivere sani e sereni\u201d. Tutto \u00e8 nato all\u2019inizio di marzo dello scorso anno. \u201cCon il dilagare della pandemia e la necessit\u00e0 impellente di reperire mascherine omologate in larga misura, \u00e8 arrivata la richiesta da parte della Direzione della Casa Circondariale di Bergamo, di ovviare alla presente necessit\u00e0, attraverso la possibilit\u00e0 di una produzione interna utile a soddisfare i bisogni di detenuti e detenute, il corpo di Polizia Penitenziaria e il personale dell\u2019Istituto\u201d racconta Suor Anna Pinton, una delle tre religiose che vive all\u2019interno del carcere dove, peraltro, gestisce una lavanderia e consente alle ragazze di lavorare. \u201cSi \u00e8 pensato per tale motivo, dopo l\u2019approvazione del progetto e gli opportuni permessi, di far partire un laboratorio di produzione di mascherine all\u2019interno della sezione femminile del carcere, gestito da una di noi con l\u2019aiuto di alcune detenute a titolo volontario\u201d continua Suor Pinton \u201cVisto l\u2019esito positivo della produzione, l\u2019entusiasmo e la creativit\u00e0, la tenacia, la costanza e l\u2019impegno delle partecipanti, \u00e8 sorto il desiderio di un\u2019ulteriore produzione che potesse raggiungere l\u2019esterno del carcere e diventare possibilit\u00e0 buona e concreta di un aiuto personale per la drammatica situazione in corsi\u201d. Da qui l\u2019idea di devolvere il ricavato delle offerte ottenute ad una realt\u00e0 di maggiore povert\u00e0. \u201cIn accordo con la Direzione tutto il ricavato \u00e8 stato donato a favore delle quattro comunit\u00e0 per bambini in diversi paesi dell\u2019Africa\u201d conclude la religiosa. L\u2019iniziativa rientra nel progetto denominato \u201cd\u00e0 vita alla vita\u201d che contribuisce a sostenere le comunit\u00e0 di accoglienza dei bambini rimasti orfani in attesa di essere adottati o di ricongiungersi ai propri familiari. Le Suore delle Poverelle, le cui Regole furono approvate dalla Santa Sede nel 1912, sono presenti, oltre che in Italia, in Africa e in America Latina (Brasile e Per\u00f9). Svolgono attivit\u00e0, in collaborazione con le Chiese locali, nei contesti educativi a vario livello, in strutture sanitarie, nell\u2019assistenza e promozione di quanti sono nel bisogno, con predilezione a favore dei pi\u00f9 poveri. Il loro fondatore \u00e8 il Beato Luigi Palazzolo, sacerdote bergamasco (1827-1886) che avvi\u00f2 l\u2019Opera di Santa Dorotea nel popoloso e povero quartiere bergamasco di San Bernardino e fond\u00f2 con Teresa Gabrielli, l\u2019Istituto delle Suore delle Poverelle, impegnate a condividere in tutto la vita dei poveri. Fond\u00f2 anche un istituto maschile, i Fratelli della Sacra Famiglia, che per\u00f2 si estinse nel 1928. (DD)\n28 febbraio - FRANCIA - Diocesi di Metz: la Quaresima diventa cammino di conversione ecologica\n\u00c8 \u201cun\u2019antica istituzione nella diocesi\u201d che continua per\u00f2 a rinnovarsi con il passare degli anni. \u201cLa Quaresima a domicilio\u201d esiste ormai da decenni ed \u00e8 diventata un punto di riferimento, spiega monsignor Jean-Pierre Vuillemin, dal 2019 vescovo ausiliare di Metz. Quando \u00e8 ancora in corso l\u2019Anno speciale di anniversario della Laudato si', voluto da Papa Francesco per i 5 anni dell\u2019enciclica dedicata alla cura della casa comune, la diocesi del Nord-Est della Francia ha scelto di incentrare il proprio cammino di Quaresima sull\u2019ecologia integrale, con il titolo \u201cLaudato si\u2019: cammini di conversione\u201d.\nE\u2019 stato proprio mons. Jean-Pierre Vuillemin, vescovo accompagnatore del settore \u201cEcologia e societ\u00e0\u201d della Conferenza episcopale francese e che segue anche le questioni ecologiche della sua diocesi, a coordinare il lavoro per l\u2019edizione 2021. L\u2019opuscolo \u201cLa Quaresima a domicilio\u201d, distribuito su vasta scala nelle parrocchie e richiesto anche da altre diocesi, \u00e8 suddiviso in cinque capitoli - uno per ciascuna delle settimane del tempo di Quaresima - che riguardano diversi argomenti: dall\u2019attenzione alla propria vita interiore a quella per i poveri, passando per la conversione ecologica delle parrocchie. Ogni capitolo \u00e8 stato scritto da una persona diversa: monsignor Vuillemin, una religiosa carmelitana, un diacono, un sacerdote e un laico. La lettura si completa con dei video con le testimonianze di coloro che vivono la conversione ecologica a livello locale. I fedeli possono intraprendere questo percorso di riflessione in piccoli gruppi, in famiglia o anche in maniera individuale. \u201cLa consuetudine, nelle parrocchie, \u00e8 di viverlo in gruppi\u201d, riflette monsignor Vuillemin, ma quest\u2019anno gli assembramenti lasceranno ovviamente il posto a una lettura \u201ca domicilio\u201d.\nNel ricordare le ragioni che hanno portato alla scelta dell\u2019ecologia integrale come filo rosso di questa Quaresima, il vescovo sottolinea il contesto dell\u2019Anno Laudato si\u2019 nonch\u00e9 \u201cl\u2019importanza di rileggere e di riappropriarsi di questa enciclica, alla quale bisogna costantemente tornare\u201d. La recente assunzione, poi, nella diocesi di Metz di un referente ecologico nella persona di una giovane donna laica \u00e8 un\u2019ulteriore spinta a lavorare su questo tema. Infine va ricordato che i vescovi di Francia inseriscono, da qualche tempo, una riflessione sull\u2019ecologia integrale nelle loro assemblee plenarie, che chiede di essere sempre aggiornata nei successivi incontri. Questo approccio ha stimolato la diocesi di Metz: \u201cNella Chiesa di Francia c\u2019\u00e8 un vero e proprio \u2018richiamo\u2019 riguardo alla nostra capacit\u00e0 di recepire la Laudato si\u2019\u201d, aggiunge il presule.\nSecondo monsignor Vuillemin, questo cammino quaresimale consentir\u00e0 ai fedeli di \u201cesplorare\u201d l\u2019ecologia integrale a diversi livelli, in particolare sul piano spirituale. L\u2019attuale pandemia ha rivelato che \u201cad essere malato \u00e8 anche il cuore dell\u2019uomo\u201d. Il suo desiderio \u00e8 soffocato da mille richiami consumistici. \u201cIl Papa ci invita a prenderci cura del cuore dell\u2019uomo\u201d, sottolinea l\u2019ausiliare di Metz. \u201cLa crisi ha anche qualche aspetto positivo, perch\u00e9 ci costringe a re-investire nella nostra vita interiore. Dobbiamo impegnarci davvero perch\u00e9 la vita dopo non sia come la vita di prima\u201d, continua, facendo eco alle parole del Pontefice. Certo, pu\u00f2 accadere anche che la crisi - prosegue - porti a ribellarsi a Dio, ma c\u2019\u00e8 anche \u201cun altro atteggiamento\u201d che consiste nel credere fermamente nella presenza di Dio nel mezzo della prova e in fondo al proprio cuore. Ora, \u201cl\u2019intelletto dell\u2019uomo, liberato per opera del Signore, gli consente di aprire la sua volont\u00e0 al desiderio di un bene assoluto\u201d, spiega mons. Vuillemin. Questa Quaresima 2021 \u00e8 dunque una buona occasione per \u201critrovare in noi questo desiderio di un bene infinito che si compie soltanto in Dio\u201d.\nPer i fedeli della diocesi di Metz, la riflessione sulla Laudato si\u2019 non si concluder\u00e0 con la fine della Quaresima. Questo tempo pasquale, infatti, segner\u00e0 una nuova tappa. \u201cIn sei distinte localit\u00e0 della diocesi saranno organizzate delle serate sul tema dell\u2019ecologia, nella speranza che per quelle date ci si possa nuovamente incontrare\u201d, spiega il vescovo. L\u2019obiettivo sar\u00e0 \u201ccercare insieme come onorare la riflessione della Laudato si\u2019, come rendere ancora pi\u00f9 applicabile l\u2019etichetta di \u2018Chiesa verde\u2019 [offerta in Francia a quelle comunit\u00e0 cristiane che si impegnano nella cura del creato, ndr] e lanciare progetti pedagogici e catechetici\u201d. Si stabiliranno infine anche le prime tappe verso un\u2019assemblea diocesana, prevista nel 2022 sull\u2019arco di due giorni, nel corso della quale i partecipanti approfondiranno la tematica della co\n[nversione ecologica secondo un approccio sinodale. (APa)]\n27 febbraio - UCRAINA #Coronavirus Al via la campagna vaccinale. Chiese: vaccinazione sia su base volontaria\nDopo l\u2019arrivo marted\u00ec del primo lotto di 500mila dosi AstraZeneca, anche l\u2019Ucraina ha iniziato questa settimana la vaccinazione di massa contro il Covid-19. I beneficiari del vaccino saranno in primis i dipendenti delle strutture sanitarie e coloro che quotidianamente lavorano con un alto rischio di contagio, come il servizio statale di emergenza, le forze dell\u2019ordine, gli insegnanti e il personale scolastico. Con l\u2019avvio della campagna vaccinale, il Consiglio panucraino delle Chiese e le organizzazioni religiose (AUCCRO), presieduto quest\u2019anno da Sua Beatitudine Sviatoslav Shevchuk, capo della Chiesa greco-cattolica ucraina, ha diffuso una\n[dichiarazione](https://ilsismografo.blogspot.com/2021/02/ucraina-vaccinazioni-in-ucraina-il.html) in cui sottolinea che la vaccinazione non ha alcuna implicazione religiosa, ma non pu\u00f2 essere imposta. \u201cRibadiamo la nostra posizione comune che la vaccinazione \u00e8 una procedura medica e che in quanto tale non impedisce l'esercizio della libert\u00e0 religiosa - si legge nella dichiarazione -. Non vi \u00e8 alcun divieto di vaccinazione nelle nostre norme canoniche, poich\u00e9 la questione \u00e8 di competenza del personale medico\u201d. Al contempo i leader delle Chiese ucraine chiedono che le vaccinazioni siano \u201csu base volontaria\u201d, somministrate senza \u201calcuna forma di coercizione palese o occulta\u201d e che le autorit\u00e0 pubbliche garantiscano l\u2019accesso ai vaccini a chi ne ha bisogno \u201cin particolare per chi \u00e8 stato impoverito dalla recessione economica a causa della pandemia\u201d. L\u2019AUCCRO esorta anche ai leader politici e alle autorit\u00e0 di pubbliche di \u201csvolgere con la massima coscienza\u201d il compito di \u201ctestare l\u2019efficacia e la sicurezza dei farmaci\u201d, in modo che i cittadini ucraini possano fare \u201cuna scelta consapevole e responsabile\u201d. I leader delle Chiese cristiane ucraine esprimono, infine, piena disponibilit\u00e0 al dialogo con gli esperti, le autorit\u00e0 statali e il governo locale nella lotta comune contro la pandemia e ad offrire il loro aiuto. L\u2019Ucraina \u00e8 uno degli ultimi Paesi europei ad avere avviato la campagna vaccinale contro il Covid-19, a causa dei limitati mezzi finanziari e anche del rifiuto acquistare il vaccino Sputnik V dalla Russia. A sbloccare la situazione \u00e8 stato l\u2019ingresso del Paese, lo scorso 2 febbraio, nel piano il COVAX, l\u2019iniziativa promossa dall\u2019Organizzazione Mondiale della Sanit\u00e0, dalla Commissione Europea e, tra gli altri, dall\u2019Unicef, per garantire vaccini nei Paesi a basso reddito. (LZ)\n27 febbraio - AFRICA Appello dei Gesuiti africani per la sospensione temporanea dei diritti di propriet\u00e0 intellettuale sui vaccini Covid\nAnche i Gesuiti africani aderiscono alla proposta del Sudafrica e dell\u2019India di sospendere temporaneamente i brevetti e altri diritti di propriet\u00e0 intellettuale su farmaci, test diagnostici e vaccini utili per la risposta al Covid-19 per tutta la durata della pandemia. Dopo essersi rivolti al Presidente degli Stati Uniti Joe Biden, la Conferenza dei Gesuiti dell\u2019Africa e del Madagascar (JCAM) ha scritto una\n[lettera all\u2019Ambasciatrice tedesca in Kenya,](https://www.joergalt.de/fileadmin/Dateien/Joerg_Alt/Advocacy/Patente/JCAM_Letter_Germany.pdf) Annett G\u00fcnthe, per chiedere alla Germania e all\u2019UE di non ostacolare questa iniziativa che potrebbe salvare milioni di vite e alla quale hanno dato il loro sostegno un centinaio di Paesi e oltre 400 organizzazioni della societ\u00e0 civile nel mondo. Nella lettera, firmata dal presidente del JCAM, padre Agbonkhianmeghe E. Orobator, SJ, i Superiori Maggiori dei Gesuiti uniscono la loro voce a quella di Papa Francesco per chiedere di rendere i vaccini Covid-19 disponibili e accessibili a tutti in quanto \u201cbeni universali\u201d. Secondo i Gesuiti africani, la posizione di quei Paesi che, come la Germania, si sono dimostrati tiepidi all\u2019ipotesi di una deroga temporanea all\u2019Accordo sui i diritti della propriet\u00e0 intellettuale attinenti al commercio (TRIPS), \u00e8 \u201cindifendibile\u201d perch\u00e9 \u201ccontribuisce ad aggravare la crisi globale della disuguaglianza\u201d. L\u2019impatto della pandemia tra le comunit\u00e0 povere e vulnerabili, soprattutto nel sud del mondo, \u00e8 infatti particolarmente devastante e non intervenire rischia di avere ripercussioni su tutti: \u201cPi\u00f9 continuer\u00e0 a circolare il virus tra le popolazioni non protette, maggiore \u00e8 la probabilit\u00e0 che si verifichino mutazioni trasmissibili, che ovviamente interesseranno tutti i paesi, compresi quelli che si oppongono alla proposta di sospensione dei brevetti\", avverte il JCAM. In Africa \u2013 rimarca ancora la lettera - le nuove varianti stanno gi\u00e0 provocando un aumento dei casi e dei decessi con ulteriori danni alle gi\u00e0 fragili economie del continente che, come ha segnalato la Banca africana per lo svilupp, \u201crischiano di allontanare l\u2019Africa dall'Obiettivo di sviluppo sostenibile di eliminare la povert\u00e0 estrema\" entro il 2030. La missiva insiste quindi sull\u2019urgenza di accelerare la produzione e la distribuzione dei vaccini, aumentando i finanziamenti multilaterali a questo scopo. Di qui l\u2019appello alla Germania e ai Paesi del G-20 a chiedere al Fondo Monetario Internazionale ad emettere nuovi Diritti Speciali di Prelievo (la valuta usata dal FMI, ndr) per finanziare la produzione delle dosi e in particolare il piano Covax, l\u2019iniziativa promossa dall\u2019Organizzazione Mondiale della Sanit\u00e0, dalla Commissione Europea e, tra gli altri, dall\u2019Unicef, per garantire vaccini nei Paesi a basso reddito. Da ricordare che la sospensione dei TRIPS per agevolare l'accesso universale dei farmaci, test diagnostici e vaccini Covid-19 \u00e8 stata nuovamente sollecitata dalla Santa Sede il 23 febbraio durante una riunione del Consiglio per i diritti della propriet\u00e0 intellettuale attinenti al commercio presso l\u2019Organizzazione Mondiale del Commercio (OMC). Nel suo intervento l\u2019Osservatore vaticano, monsignor Ivan Jurkovi\u010d, aveva evidenziato che gli attuali complessi meccanismi per la protezione dei diritti di propriet\u00e0 intellettuale rappresentano un ostacolo per affrontare l'attuale emergenza, ribadendo che le \u201cpolitiche e le leggi dovrebbero mantenere una prospettiva incentrata sul rispetto e sulla promozione della dignit\u00e0 umana, in uno spirito di solidariet\u00e0 all'interno e tra le nazioni\u201d. (LZ)\n27 febbraio - AFRICA SECAM e ong all\u2019UE: l\u2019Europa promuova un partenariato con l\u2019Africa che sia equo e responsabile\nUn nuovo partenariato europeo con i settori agricolo e alimentare dell\u2019Africa. Sar\u00e0 questo l\u2019oggetto del prossimo importante vertice tra Unione Europea e Unione Africana (UA). Previsto inizialmente nell\u2019ottobre del 2020, ma rinviato al 2021 in data da definirsi a causa della crisi del Covid-19, il summit si propone la definizione di una partnership di lungo periodo tra le due sponde del Mediterraneo nel quadro della nuova e ambiziosa \u201cAlleanza Africa-Europa\u201d, alla quale l\u2019UE sta lavorando dal 2018, in particolare attraverso la speciale Task Force Africa rurale, dando seguito agli impegni assunti nel 2017. L\u2019obiettivo \u00e8 il rilancio degli investimenti pubblici e privati nell\u2019agricoltura sostenibile dell\u2019Africa, il potenziamento gli scambi commerciali tra i due continenti, la condivisione delle conoscenze e del know-how e la creazione di posti di lavoro e attivit\u00e0 che generino reddito nelle zone rurali dell\u2019Africa. In vista del vertice, che dovr\u00e0 mettere a punto questa collaborazione rafforzata tra le economie dei due continenti, il Simposio delle Conferenze episcopali dell\u2019Africa e del Madagascar (SECAM), diversi altri organismi ecclesiali africani, insieme e organizzazioni della societ\u00e0 civile (CSO), hanno pubblicato una\n[dichiarazione congiunta](http://aefjn.org/en/african-civil-society-declaration-on-the-african-european-union-partnership/) in cui ribadiscono alcune preoccupazioni per l\u2019impronta eurocentrica della nuova strategia comune Africa-UE. Secondo la Chiesa africana, infatti il grande assente \u00e8 proprio l\u2019Africa con i grandi problemi che deve affrontare, a cominciare dal monopolio del settore alimentare da parte delle multinazionali dell\u2019agro-industria, con i danni che essi arrecano all\u2019ambiente, alla terra, alle risorse idriche, alla biodiversit\u00e0 e alla stessa alimentazione e salute dei popoli africani. \u201cSebbene l'obiettivo dichiarato sia quello di costruire un futuro pi\u00f9 prospero, pi\u00f9 pacifico e pi\u00f9 sostenibile per tutti - si legge nel testo - i cinque partenariati proposti in materia di energia, digitalizzazione, investimenti interni, pace e migrazione dicono poco sulle esigenze di quel 60% di famiglie africane che dipendono dall'agricoltura familiare e dalla produzione alimentare su piccola scala per il proprio sostentamento\u201d. Nonostante i piccoli agricoltori, i pastori, i pescatori e le comunit\u00e0 forestali siano la componente principale dell'Africa rurale, a dominare la scena sono attori esterni: filantropi, imprese, agenzie di aiuto multilaterali e bilaterali. Le politiche economiche nel continente \u2013 rileva la dichiarazione \u2013 continuano ad essere dettate dal nord del mondo che privilegia investimenti privati e partenariati pubblico-privato, la monocoltura orientata all'esportazione e la cessione di terre per lo sfruttamento delle risorse naturali senza valutare, o nonostante l\u2019impatto ambientale di tali attivit\u00e0. A questa impostazione la Chiesa africana contrappone un\u2019altra \u201cvisione\u201d: \u201cPer il 60% degli africani che dipendono dall'agricoltura per il proprio sostentamento \u2013 spiega il documento - la terra non \u00e8 n\u00e9 una merce n\u00e9 un bene individuale. \u00c8 un dono di Dio e dei nostri antenati\u201d che \u201cdetermina la nostra identit\u00e0 di esseri umani, la nostra dignit\u00e0, il nostro senso di appartenenza\u201d. Inoltre - si osserva - in Africa - il cibo \u00e8 un diritto umano fondamentale, non una merce nelle mani di pochi eletti che determinano i prezzi attraverso le loro industrie alimentari\u201d. La dichiarazione rimarca ancora che il settore agricolo \u00e8 il pilastro dell\u2019economia africana, come della maggior parte dei paesi nel mondo: non solo garantisce \u201cuna migliore sicurezza alimentare e nutrizionale, benefici ambientali e una maggiore resilienza ai cambiamenti climatici\u201d, ma svolge anche \u201cun ruolo importante nella coesione e nella cultura della comunit\u00e0\u201d. Le scelte di politica economica hanno dunque un forte impatto anche su questi aspetti. La dichiarazione firmata dal SECAM offre quindi una serie di raccomandazioni volte rimodellare le relazioni politiche ed economiche intercontinentali per stabilire un partenariato che sia equo e responsabile. Tra queste, in primo luogo, quella di maggiori investimenti nell'agro-ecologia per rafforzare, in modo sostenibile, la sicurezza e la sovranit\u00e0 alimentare, riducendo cos\u00ec la povert\u00e0 e la fame, preservando la biodiversit\u00e0 e rispettando le conoscenze ancestrali delle popolazioni locali. Si tratta, quindi, di ripensare anche l\u2019attuale modello di sviluppo agricolo in Africa e di riconoscere il ruolo chiave delle imprese familiari, delle cooperative, dei piccoli agricoltori. In questo senso si muove anche la raccomandazione di fare in modo che tutte le acquisizioni di terre su larga scala siano precedute da una valutazione trasparente dell'impatto ambientale, sociale e culturale e dal consenso informato delle comunit\u00e0 indigene e contadine. Si chiede poi uno stop alla riduzione delle risorse naturali del continente a \"commodity\" a disposizione delle multinazionali. Altri punti del documento riguardano, infine, i diritti umani, per la quale la Chiesa africana chiede una legislazione vincolante per le multinazionali, e la pace e la sicurezza, condizione imprescindibile per lo sviluppo in Africa. (LZ)\n26 febbraio - ITALIA Nel 2020 Caritas Sant\u2019Antonio ha realizzato 111 progetti in tutto il mondo. Diversi quelli avviati a causa della pandemia\nL\u2019attivit\u00e0 di Caritas Sant\u2019Antonio nel 2020 ammonta a 3 milioni e 273mila euro che sono stati destinati ai poveri del mondo, di cui il 23,8% in Italia. La onlus dei francescani della Basilica del Santo di Padova si \u00e8 impegnata particolarmente nell\u2019ambito dell\u2019emergenza sanitaria. Ai 96 progetti in 31 Paesi, per un totale di 2 milioni e 646 mila euro, si sono aggiunti in Italia interventi straordinari dopo lo scoppio della pandemia, e in 10 regioni sono stati realizzati 15 progetti, per un totale di 627 mila euro. In totale sono dunque 111 i progetti attraverso i quali Caritas Sant\u2019Antonio ha fornito aiuti concreti. Nel numero di marzo del Messaggero di sant\u2019Antonio, lo speciale \u201cSolidariet\u00e0 a doppio binario\u201d, precisa che, per rispondere alle tante emergenze causate alle famiglie dalla crisi sanitaria, \u00e8 stata organizzata un\u2019apposita raccolta di fondi, grazie alla collaborazione di parrocchie, Caritas diocesane, associazioni, cooperative, istituti comprensivi. I futuri progetti per contrastare l\u2019emergenza Covid-19 saranno legati, per tutto il 2021, al progetto \u201cAntonio 20-22\u201d, lanciato in occasione degli 800 anni della scelta francescana del Santo, progetto che riguarder\u00e0 tutta l\u2019Italia, con alcune realizzazioni importanti per la ricostruzione post-Covid. Caritas Sant\u2019Antonio in Italia ha sostenuto opere sociali, come case famiglia, comunit\u00e0 per disabili e per persone con dipendenze, che a causa della crisi economica da Covid-19, sono entrate in sofferenza nel gestire le proprie attivit\u00e0. Nel resto del mondo gli aiuti sono stati necessari per sistemi sanitari precari, per sopperire alla mancanza di accesso all\u2019acqua salubre e a servizi igienici. L\u2019Africa si conferma anche per il 2020 il continente che ha ricevuto pi\u00f9 fondi; pi\u00f9 della met\u00e0 dei progetti realizzati hanno riguardato investimenti per rinforzare il sistema sanitario e migliorare le condizioni igieniche della popolazione, dall\u2019aiuto diretto a ospedali locali all\u2019accesso all\u2019acqua potabile per alcune comunit\u00e0. Caritas Sant\u2019Antonio \u00e8 intervenuta con 1.440.100 euro totali, per 66 progetti in 17 nazioni. A seguire l\u2019Asia, con 566.200 euro totali per 10 progetti in 4 nazioni; l\u2019Europa con 403.844 euro per 9 progetti in 4 nazioni (tra cui l\u2019Italia che da sola ha ricevuto 319.544 euro per 5 progetti); l\u2019America del Sud con 235.800 euro per 11 progetti in 6 nazioni. Il progetto e la nazione che hanno ricevuto pi\u00f9 fondi sono stati il progetto \u201c13 giugno\u201d in Sri Lanka, dove sono stati attivati aiuti ai sopravvissuti all\u2019attentato terroristico di Pasqua 2019: 446.400 euro. Nel dettaglio i progetti hanno riguardato: scuola e formazione professionale (26), salute e igiene (25), promozione umana (20), accesso all\u2019acqua (18), costruzione di abitazioni (5 progetti). Oltre 600 mila i beneficiari in 31 Paesi, in particolare bambini, adolescenti e giovani. Non sono mancati progetti di promozione delle comunit\u00e0, specie pi\u00f9 isolate o in zone rurali (dall\u2019accesso all\u2019acqua al sostegno all\u2019agricoltura e a microimprese). Considerando, invece, complessivamente i progetti realizzati in Italia, ordinari (319.544 euro) e specifici per l\u2019emergenza Covid (626.976 euro), \u00e8 l\u2019Italia la nazione pi\u00f9 aiutata, per un totale di 946.520 euro. (TC)\n26 gebbraio - BRASILE Sinodo per l'Amazzonia: tre missionari arrivano a S\u00e3o Gabriel da Cachoeira\nMercoled\u00ec scorso, 24 febbraio, tre sacerdoti sono arrivati a S\u00e3o Gabriel da Cachoeira, in Amazzonia, per lavorare come missionari nella diocesi pi\u00f9 indigena del Brasile, in un luogo remoto, dove le distanze rendono difficile la vita quotidiana e la missione della Chiesa. I sacerdoti sono stati accolti con un caloroso benvenuto dal vescovo Edson Damian. Il Sinodo per l'Amazzonia ha contribuito ad aumentare la consapevolezza del bisogno di un lavoro missionario nella regione amazzonica. Papa Francesco ha lanciato un forte appello in questo senso, che sta lentamente dando i suoi frutti. Mercoled\u00ec scorso, 24 febbraio, sono arrivati a S\u00e3o Gabriel da Cachoeira - AM tre sacerdoti che lavoreranno come missionari nella diocesi pi\u00f9 indigena del Brasile, in un luogo remoto, dove le distanze rendono difficile la vita quotidiana e la missione della Chiesa. Secondo il loro vescovo, sono stati accolti dalla diocesi \"a braccia e cuori aperti\". Monsignor Edson Damian ha sottolineato che \"\u00e8 interessante vedere come Dio ha agito nella vita di ognuno di loro\": padre Alair Alexandre da Silva, del clero dell'arcidiocesi di Vit\u00f3ria - ES; padre Lucio Andr\u00e9 Pereira, della diocesi di Registro - SP; e padre Lu\u00eds Carlos Ara\u00fajo Moraes, missionario del Sacro Cuore, una congregazione che \u00e8 presente nella diocesi di S\u00e3o Gabriel da Cachoeira da 23 anni. I tre sono arrivati con le loro motivazioni e pieni di aspettative. Tutti sentivano questa chiamata missionaria da tempo, alcuni fin dal seminario, come ha detto padre Alair. Egli aveva conosciuto l'Amazzonia nelle sue visite alla Prelatura di Labrea, Chiesa sorella dell'Arcidiocesi di Vitoria. Il suo arrivo a S\u00e3o Gabriel da Cachoeira, \"un posto dove non ero mai stato, un posto che non conoscevo, non mi era mai passato per la testa di essere al servizio di questa Chiesa\", \u00e8 stato frutto di un suggerimento dell'arcivescovo di Vitoria, dom Dario Campos, che gi\u00e0 conosceva S\u00e3o Gabriel. Padre Alair, che ha ricevuto l'invito dell'arcivescovo come una notizia \"piovuta dal cielo con grande gioia\", \u00e8 arrivato con il desiderio \"di conoscere le comunit\u00e0 fluviali, di conoscere i popoli indigeni, e di imparare da tutte queste persone, imparare a vivere la vita in un\u2019altra maniera e imparare a vivere la fede in un\u2019altra maniera, insieme a loro\". Egli ha detto che arriva \"non per portare conoscenza, perch\u00e9 non \u00e8 questa l'intenzione, ma per imparare insieme a tutte queste persone\", e cos\u00ec \"poter crescere nel mio ministero servendo la gente pi\u00f9 semplice, la gente pi\u00f9 povera, una Chiesa concentrata sulla missione, una Chiesa che si preoccupa veramente di coloro che ne hanno pi\u00f9 bisogno\". Padre Alair, che proviene da una realt\u00e0 e da una Chiesa completamente diversa, insiste sul suo proposito di \"imparare sempre di pi\u00f9 ed essere, come dice Papa Francesco, tra i pi\u00f9 semplici, tra i pi\u00f9 poveri, cercando di vivere in semplicit\u00e0, cercando di vivere con umilt\u00e0, al servizio di Dio e anche di queste persone che ci sono tanto care, ma che hanno anche sofferto tanto in tutto il Paese, a causa delle malefatte dei governi che non si preoccupano tanto di coloro di cui dovrebbero preoccuparsi\". Per la sua nuova missione, padre Alair ha chiesto: \"che Dio ci aiuti, ci rafforzi, per poter continuare questo viaggio e rendere cos\u00ec un servizio a Dio e a questa Chiesa qui sulle rive del Rio Negro\". Nell'ambito del Progetto di Chiese sorelle tra le Regioni Sud 1 e Nord 1 della Conferenza Nazionale dei Vescovi del Brasile - CNBB, che ha gi\u00e0 compiuto 25 anni, \u00e8 arrivato padre Lucio Andr\u00e9 Pereira, che dice di essere stato motivato dal Sinodo dell'Amazzonia e dall'invito di Papa Francesco ai sacerdoti di avere un cuore spogliato per la missione, per aiutare la Chiesa dell'Amazzonia. Per questo si \u00e8 messo \"al servizio della Chiesa di S\u00e3o Gabriel per tutto ci\u00f2 di cui ha bisogno, per andare incontro alla gente, per sentire la gioia, ma anche per sentire insieme la tristezza\". Il sacerdote della diocesi di Registro si aspetta \"di potersi nutrire della fede di queste persone e di nutrire la loro fede\". Ricorda le sue parole nella Messa di addio, dove ha detto: \"Ho lavorato come cameriere, ho lavorato come aiutante muratore, ho lavorato aiutando mio padre a tirare su la rete, pescando, sulla spiaggia\". Da questi lavori nascono le sue aspettative, \"essere un sacerdote cameriere che serve la tavola del Vangelo, che serve la tavola della gente come il Cristo Risorto, Vivo, che rafforza la vita. Essere anche l'aiutante del muratore che va riempiendo e mantenendo piena la cassa di malta affinch\u00e9 il piccolo mattone della speranza, della gioia, sia sempre posato. E colui che viene ad aiutare a tirare la rete, insieme al vescovo Edson, insieme ai sacerdoti missionari e ai missionari che sono gi\u00e0 qui. La mia aspettativa \u00e8 di mettermi veramente al servizio di questa Chiesa\". Le motivazioni di padre Lu\u00eds Carlos Ara\u00fajo Moraes, MSC, hanno a che fare con il carisma della sua congregazione, che lo chiama, \"in qualche modo, a contribuire partendo dal carisma, che \u00e8 il carisma della misericordia, della compassione, dell'accoglienza, dell'ascolto, del rispetto delle persone, delle realt\u00e0, delle culture\". Il religioso ha detto che questa \u00e8 la prima volta che lavorer\u00e0 in una realt\u00e0 cos\u00ec specifica come quella di S\u00e3o Gabriel da Cachoeira, considerato il comune pi\u00f9 indigeno del Brasile. Essendo questa \"una ricchezza molto grande\", ha affermato di \"essere orgoglioso di questa realt\u00e0 che, d'altra parte, mi porta a immergermi nelle mie origini indigene, nel mio essere brasiliano\". Lui, che si \u00e8 detto anche toccato dalla richiesta di Papa Francesco di una maggiore sensibilit\u00e0 verso i popoli amazzonici, vuole anche, a partire da quello che \u00e8, con le sue ricchezze e i suoi limiti, \"essere quel cuore di Dio per la gente, nella vicinanza, nell'ascolto, nel servizio gratuito\". Mosso dal Vangelo, di cui vuole essere espressione, il religioso vuole poter imparare, \"lasciare andare la mia esperienza precedente per aprire la mia mente, il mio cuore per imparare qualcosa di nuovo, per bere dalla fonte che \u00e8 qui\", una fonte sconosciuta che spera lo aiuti a crescere, a puntare un nuovo orizzonte, sentendo di avere davanti a s\u00e9 \"un foglio bianco per scrivere una nuova storia, un nuovo momento, con la gente di questo luogo\". Parlando delle sue aspettative, spera di essere una \u201cdi quelle persone che in qualche modo danno la loro vita al servizio di questa diocesi\". Il missionario spera \"di essere uno in pi\u00f9 da aggiungere, di entrare in questo cerchio della vita, come ci mostra il tema della Campagna della Fraternit\u00e0, questo cerchio che \u00e8 aperto e a cui arrivo per aggiungermi\". Allo stesso tempo, spera \"di imparare a camminare con quelli che sono qui, di poter contribuire in qualche modo\", ed essere cos\u00ec \"un ingrediente in pi\u00f9 nella missione, con il mio modo di essere, che si unisce ad altre vite di missione\". Dom Edson Damian ha ringraziato i vescovi che hanno inviato i missionari, che considera amici, \"che conoscono la nostra realt\u00e0 e hanno la sensibilit\u00e0 missionaria per rispondere all'appello dei loro sacerdoti che vogliono venire qui\". Ha ringraziato anche la Congregazione dei Missionari del Sacro Cuore, che frequentano la parrocchia pi\u00f9 grande di S\u00e3o Gabriel da Cachoeira, che copre tutta la periferia di questa citt\u00e0 che sta crescendo tanto. Tutto questo \u00e8 motivo, nelle parole del vescovo, per \"ringraziare Dio, i vescovi che mandano questi missionari, e ancor pi\u00f9 la disponibilit\u00e0 di questi fratelli che vengono qui ad assumere la missione che Dio affida loro\". (AP)\n26 febbraio - La gratitudine dei cristiani iracheni per realizzazione di due nuovi progetti di Acs con il ricavato della vendita della Lamborghini donata al Papa\nMentre la comunit\u00e0 cristiana in Iraq aspetta con impazienza l\u2019arrivo di Francesco, continua l\u2019opera dell\u2019Aiuto alla Chiesa che soffre (ACS) a sostegno dei cristiani espulsi dalla Piana di Ninive dal sedicente Stato Islamico. Proprio grazie a una generosa donazione del Papa, la fondazione pontificia ha potuto realizzare due nuovi progetti. La donazione ammonta a 200mila euro ed \u00e8 parte del ricavato della vendita all\u2019asta della Lamborghini, modello Hurac\u00e1n, donata dalla casa automobilistica al Santo Padre nel 2017. Dopo averne autografato il cofano, il Pontefice ha deciso di venderla all\u2019asta per beneficenza affidando ad ACS una parte dei proventi da destinare ai cristiani iracheni della Piana di Ninive. I due progetti finanziati con la donazione sono la ricostruzione della sala polivalente siro-cattolica intitolata alla Vergine Maria a Bashiqa, totalmente distrutta dall\u2019Isis, e quella della scuola materna siro-cattolica anch\u2019essa intitolata alla Vergine Maria a Bashiqa. Alla prima iniziativa \u2013 spiega Alessandro Monteduro, direttore di ACS Italia- sono stati destinati 166mila euro, ai quali sono stati aggiunti altri 124mila offerti dai benefattori della fondazione, per un totale di 290mila euro, mentre alla seconda ACS ha destinato 34mila dei 200mila euro donati dal Papa. \u201cL\u2019edificio, che accoglier\u00e0 circa 70 bambini, \u00e8 ormai completato, anche se le attivit\u00e0 non hanno avuto ancora inizio a causa della pandemia da Covid-19\u201d, precisa Monteduro. \u201cCon i due progetti - conclude - Aiuto alla Chiesa che Soffre ha voluto onorare la donazione del Santo Padre ponendosi concretamente a fianco dei cristiani aggrediti dall\u2019Isis, ed \u00e8 lieta che essi siano stati terminati a ridosso dello storico viaggio apostolico dello stesso Francesco in Iraq\u201d. Grande la gioia della comunit\u00e0 cristiana locale per la realizzazione dei due nuovi progetti: \u201cSiamo felici di terminare i lavori della scuola materna Vergine Maria, che aiuter\u00e0 e incoragger\u00e0 i nostri bambini a tornare a Bashiqa e a studiare ancora\u201d, commentano monsignor Yohanna Boutros Mouche, vescovo siro-cattolico di Mosul, e Don Rezqallah Alsimanni, parroco della chiesa della Vergine Maria. Secondo gli ultimi dati di ACS, aggiornati al 12 gennaio 2021, pi\u00f9 del 45% delle famiglie originariamente residenti nella Piana di Ninive e cacciate dalla violenza islamista hanno potuto fare rientro nelle proprie case, grazie anche al grande sforzo di solidariet\u00e0 profuso dalla comunit\u00e0 cattolica internazionale, a cominciare dai benefattori della fondazione. Le case ricostruite con il contributo di diverse organizzazioni sono quasi il 57% di quelle distrutte. (LZ)\n26 febbraio - MONDO Appello del Cidse al G-20: estendere la moratoria del debito dei Paesi poveri per assicurare una ripresa sostenibile nel dopo Covid-19\nCancellare il debito dei Paesi pi\u00f9 poveri sostenendoli finanziariamente per aiutarli a riprendersi dalla crisi del Covid-19. A chiederlo \u00e8 il Cidse, la rete europea e nordamericana delle maggiori organizzazioni cattoliche di sviluppo della Chiesa, in occasione della riunione dei Ministri delle Finanze e dei Governatori delle Banche Centrali del G20 in corso oggi in modalit\u00e0 virtuale sotto la Presidenza italiana. \u201cOltre alla tragica perdita di vite umane - ricorda il Cidse - il Covid-19 ha portato al collasso dei sistemi sanitari di molti Paesi poveri, ha lasciato milioni di persone senza lavoro e mezzi di sussistenza e ha annientato le economie\u201d. Inoltre - denunciano le ong cattoliche \u2013 la pandemia ha esacerbato le disuguaglianze esistenti \u201cper cui le nazioni pi\u00f9 potenti possono usare la loro posizione dominante per garantire l'accesso ai vaccini e sostenere la propria ripresa economica\u201d. A questo si aggiunge l\u2019impatto su molti paesi del cambiamento climatico. Ricordando le parole di Papa Francesco all\u2019inizio della pandemia nel 2020, il Cidse ribadisce che \u201cla priorit\u00e0 immediata per tutti i paesi \u00e8 salvare vite umane e sostenere i mezzi di sussistenza e che la cancellazione del debito \u00e8 il modo pi\u00f9 rapido per questo obiettivo. A lungo termine - afferma - sono necessarie una ristrutturazione permanente del debito e nuovi finanziamenti per ricostruire societ\u00e0 ed economie che mettono al primo posto i bisogni delle persone pi\u00f9 povere e vulnerabili, si prendono cura della nostra casa comune e affrontano la crisi climatica\u201d. Di qui l\u2019appello ai ministri delle finanze del G-20 a rispondere alla crisi \"con la cooperazione, la solidariet\u00e0 e la leadership globali necessarie\". In concreto si tratta di supportare una nuova e significativa emissione di 3mila miliardi di Diritti speciali di prelievo (Dsp) da parte dell'Fondo Monetario internazionale (Fmi) per permettere ai Paesi di affrontare una ripresa post Covid \u201cgiusta e sostenibile\u201d e di estendere la moratoria del debito attraverso la Dssi (Debt Service Suspension Initiative) per un periodo pi\u00f9 lungo (almeno 4 anni) e a pi\u00f9 paesi, compresi quelli pi\u00f9 vulnerabili ai cambiamenti climatici. Secondo il Cidse, inoltre, i creditori privati, che attualmente continuano a riscuotere i pagamenti da Paesi che lottano per rispondere ai bisogni dei loro cittadini, dovrebbero essere obbligati a partecipare a tutte le ristrutturazioni e riduzioni del debito. Infine, occorre sostenere meccanismi di recupero del debito che permettano una ristrutturazione tempestiva, completa ed equa a tutti i paesi con un onere debitorio insostenibile, senza condizionalit\u00e0. Vatican News Service - (LZ)\n26 febbraio - COLOMBIA Diocesi di Yopal: progetto di \u201cascolto, perdono e riconciliazione\u201d per le vittime del conflitto armato\n\"Ascolto, perdono e riconciliazione come strategie per la costruzione della pace\": \u00e8 l\u2019iniziativa promossa da novembre 2020 a febbraio 2021 dalla diocesi di Yopal, con il sostegno della Commissione Nazionale di Conciliazione (CCN) e dell'Ambasciata Norvegese in Colombia, per migliorare le condizioni di vita delle vittime del conflitto armato e per creare un centro di ascolto per chi, colpito dal conflitto o in condizioni di vulnerabilit\u00e0, ha bisogno di essere ascoltato, sostenuto e accompagnato dalla Chiesa. Finora sono state seguite circa 60 persone, attraverso attivit\u00e0 di accompagnamento pastorale e di intervento psicosociale. Con queste attivit\u00e0 si \u00e8 cercato di offrire a tutti un ascolto efficace; di garantire il rispetto dei diritti umani; e di sensibilizzarli a compiere passi che li aiutino a smettere di essere solo vittime e a riconoscersi come sopravvissuti. Al progetto, guidato da monsignor Edgar Aristiz\u00e1bal Quintero, vescovo di Yopal, hanno aderito psicologi, sacerdoti, agenti pastorali locali e membri del team della Segreteria Tecnica della Commissione Nazionale di Conciliazione. (AP)\n26 febbraio - INDIA L\u2019Uttar Pradesh approva un disegno di legge contro le conversioni forzate. La preoccupazione del vescovo di Lucknow per i gruppi minoritari\nNello Stato settentrionale dell'Uttar Pradesh, il 24 febbraio, \u00e8 stato approvato, tra le proteste, un disegno di legge, l\u2019Uttar Pradesh Prohibition of Unlawful Conversion of Religion Bill, contro le conversioni religiose ottenute con la forza e con mezzi fraudolenti. Il disegno di legge, che sostituisce un'ordinanza approvata lo scorso novembre, prevede per i trasgressori la reclusione fino a 10 anni e una multa fino a 50.000 rupie (690 dollari). Secondo le nuove disposizioni, nessuno potr\u00e0 essere convertito, direttamente o in altro modo, ad un\u2019altra religione mediante l'uso o la pratica di false dichiarazioni, forza, influenza indebita, coercizione, persuasione, qualsiasi mezzo fraudolento o con il matrimonio, e nessuna persona potr\u00e0 favorire, convincere o cospirare ai fini di tale conversione. Monsignor Gerald John Mathias, vescovo di Lucknow, ha riferito ad UCA News come non ci fosse bisogno di una nuova legge, essondocene gi\u00e0 una che permetteva allo Stato di controllare la conversione religiosa, e si \u00e8 detto preoccupato che essa possa essere usata impropriamente dai gruppi di maggioranza contro i gruppi minoritari. La Chiesa, infatti, \u00e8 impegnata in molte opere di carit\u00e0 che potrebbero essere interpretate come un atto di \u201cpersuasione alla conversione\". Anche per il leader musulmano Muhammad Arif, presidente del Center for Harmony and Peace di Varanasi, la nuova legge non \u00e8 necessaria, poich\u00e8 \u201cla costituzione indiana ci garantisce \u2013 ha spiegato sempre ad UCA News - che si possa praticare e seguire qualsiasi fede di propria scelta\u201d. Quindi, \u201cquesto disegno di legge \u2013 ha aggiunto - controllando la fede delle persone, rappresenta una violazione dei diritti umani\u201d. Il governo farebbe meglio ad occuparsi di disoccupazione, fame, povert\u00e0 e dei giovani. \u201cIl mondo - ha aggiunto - parla di sviluppo e il governo dovrebbe concentrarsi su questo\". Anche gli Stati di Haryana e Madhya Pradesh, gestiti dal partito filo-ind\u00f9 Bharatiya Janata Party (BJP), hanno recentemente introdotto leggi per controllare i presunti tentativi di conversione delle donne ind\u00f9 all'islam con la scusa del matrimonio, contro la cosiddetta \"jihad dell'amore\". (AP)\n26 febbraio - AUSTRALIA Presentato ieri l\u2019Instrumentum laboris del quinto Concilio della Chiesa cattolica australiana\nEntrano nel vivo i preparativi del quinto Concilio della Chiesa cattolica australiana in programma dal 2 al 10 ottobre ad Adelaide. Gioved\u00ec \u00e8 stato presentato\n[l\u2019Instrumentum Laboris](https://plenarycouncil.catholic.org.au/wp-content/uploads/2021/02/IL-document-single-pages.pdf) che servir\u00e0 da base di discussione per gli oltre 250 delegati attesi alla sessione prevista in parte in presenza e in parte on line a causa dell\u2019emergenza Covid-19. Intitolato \u201cContinuing the Journey\u201d, il documento di 76 pagine sintetizza i contributi raccolti durante le due fasi di confronto e discernimento che hanno segnato il cammino di preparazione iniziato nel 2018. Si tratta di \u201cun passo avanti entusiasmante che facciamo insieme, in un momento di grandi cambiamenti - ha [dichiarato l\u2019arcivescovo Timothy John Costelloe](https://mediablog.catholic.org.au/working-document-released-for-plenary-council-journey/), presidente del Concilio Plenario -. Pi\u00f9 di 220.000 persone hanno partecipato alle prime fasi di ascolto e dialogo e le loro voci risuonano chiaramente in questo documento di lavoro\u201d. \u201cPer la sua stesura \u2013 ha spiegato il presule alla presentazione - ci siamo ispirati alle Scritture, agli scritti e agli insegnamenti della Chiesa, compresi i documenti del Concilio Vaticano II, le encicliche e le esortazioni papali, le lettere pastorali dei vescovi australiani e altro ancora\u201d. Il Concilio plenario rappresenta il pi\u00f9 importante incontro nazionale dopo quello convocato nel 1937: la comunit\u00e0 cattolica australiana, infatti, \u00e8 chiamata a confrontarsi e a riflettere sul futuro della missione evangelizzatrice della Chiesa nel Paese, soprattutto di fronte alle sfide dell\u2019epoca contemporanea. A muovere i vescovi la consapevolezza delle profonde trasformazioni intervenute nella societ\u00e0 australiana in questi ultimi 80 anni e la volont\u00e0 di seguire l\u2019approccio pastorale e dialogico di Papa Francesco per affrontare queste nuove sfide. Un\u2019esigenza che si \u00e8 resa ancora pi\u00f9 pressante dopo la pubblicazione nel 2017 del [Rapporto finale della Royal Commission,](https://www.childabuseroyalcommission.gov.au/final-report) la Commissione federale sulle risposte delle istituzioni agli abusi sessuali contro i minori, che ha evidenziato l\u2019urgenza di una profonda riforma della governance nella Chiesa del Paese. Il processo di preparazione \u00e8 iniziato nel 2018 con l\u2019avvio di incontri di \u201cAscolto e dialogo\u201d svoltisi in tutte le diocesi australiane in cui sono stati presentati 17mila contributi sulla realt\u00e0 della Chiesa in Australia oggi e sulle speranze delle comunit\u00e0 dei fedeli. Completata questa fase, nel giugno 2019 ha preso il via la seconda, quella dell\u2019\u201dAscolto e del discernimento\u201d, per individuare le tematiche da mettere in agenda nel Consiglio. L\u2019Instrumentum laboris \u00e8 suddiviso in quattro sezioni, pi\u00f9 un capitolo introduttivo che illustra i suoi obiettivi e un capitolo conclusivo. Il primo capitolo ripercorre le tappe del cammino preparatorio e traccia una panoramica della realt\u00e0 pastorale in Australia. Il secondo si sofferma sugli aspetti teologici, mentre il terzo e il quarto svolgono una prima analisi delle sei aree tematiche individuate per il Concilio. Tra i temi chiave presi in esame: il rinnovamento della Chiesa incentrato su Cristo che guarisce le ferite; il rafforzamento della sinodalit\u00e0 e del discernimento pastorale e la chiamata alla corresponsabilit\u00e0 nella missione e nella governance della Chiesa. In primo piano anche la risposta della Chiesa alle raccomandazioni della Royal Commission per la lotta ai gli abusi; la rinnovata solidariet\u00e0 della Chiesa australiana alle popolazioni aborigene e a chi \u00e8 ai margini della societ\u00e0 e la promozione dell\u2019ecologia integrale proposta da Papa Francesco nella \u201cLaudato si\u2019\u201d. Altri temi importanti all\u2019attenzione dell\u2019Instrumentum laboris sono il rinnovamento e il sostegno ai ministeri ordinati, la promozione del discepolato nelle parrocchie, nelle famiglie e tra i giovani; la formazione di comunit\u00e0 oranti e centrate sull\u2019Eucaristia, desiderose di impegnarsi nella societ\u00e0 al servizio di tutti e l\u2019annuncio del Vangelo nel contesto dei mutamenti epocali in atto nel contesto della crisi del Covid-19. Insieme all\u2019Instrumentum Laboris il comitato organizzativo ha anche messo a disposizione una [Guida di riflessione](https://plenarycouncil.catholic.org.au/wp-content/uploads/2021/02/IL-Reflection-Guide.pdf) per accompagnare i fedeli nel cammino di preparazione . \u201cIn questa fase di profondi mutamenti delle norme sociali e nella nuova realt\u00e0 di vita del dopo Covid-19, \u00e8 importante la massima partecipazione possibile a questo processo di discernimento continuo\u201d, ha sottolineato Lana Turvey-Collins che affianca monsignor Costelloe come \u201cfacilitatrice\u201d del Concilio. Annunciato nel 2016 e approvato da Papa Francesco nel 2018, il quinto Concilio plenario australiano si articola in due sessioni plenarie che avrebbero dovuto svolgersi rispettivamente nell\u2019ottobre scorso ad Adelaide e il prossimo luglio a Sydney, ma, a causa della pandemia sono state rimandate esattamente di un anno, a ottobre 2021 e a luglio 2022. (LZ)\n26 febbraio - PANAMA Arcidiocedi di Panama: \u201cL\u2019abuso sui minori \u00e8 un grave peccato sociale e un crimine irrazionale\u201d\n\u201cSiamo convinti che l'abuso fisico, psicologico e sessuale sui bambini e gli adolescenti nelle famiglie e nelle istituzioni pubbliche e private, sia un grave peccato sociale, oltre che un crimine irrazionale\u201d. Scrivono cos\u00ec, in un comunicato diffuso ieri dall\u2019ufficio stampa dell\u2019arcidiocesi di Panama, le case di accoglienza di ispirazione cattolica, il Consiglio di Pastorale Sociale-Caritas, la Pastorale Familiare e i Movimenti Familiari della Chiesa Cattolica, ribadendo la loro \u201ctolleranza zero\u201d per questi atti abominevoli e chiedendo \u201cuna punizione rigorosa nei confronti dei responsabili\u201d. Essi sottolineano come questi atti, compiuti su minori gi\u00e0 provati per l\u2019assenza dei genitori, vadano avanti da decenni ormai nelle case di accoglienza, \u201csenza che si faccia nulla per affrontare la situazione con forza e coraggio\u201d. Per questo motivo, invitano la nazione a \u201cpromuovere una riprogettazione\u201d, una revisione delle istituzioni, in modo che siano in grado di rispondere alle denunce di maltrattamenti e abusi, trovino programmi atti ad assicurare il benessere e lo sviluppo integrale dei minori in questi centri o rifugi; e introducano meccanismi pi\u00f9 severi che \u201cimpediscano ad abusatori sessuali, trafficanti e persone con intenzioni malvagie di avere accesso a bambini e adolescenti\u201d. Le associazioni e i movimenti cattolici ricordano che anche la Chiesa \u00e8 chiamata a fare la sua parte, e proprio per questo \u201cal fine di rafforzare e adattare i centri e le case per bambini e anziani ispirati alla dottrina cattolica\u201d, e camminare al loro fianco, ha creato un gruppo di accompagnamento permanente. Nella nota si esorta, inoltre, quando si affrontano questi crimini, a tenere sempre a mente il benessere dei bambini vulnerabili. Le autorit\u00e0 sono tenute a rivelare la verit\u00e0 e a portare avanti un processo investigativo in cui prevalgano la giustizia e la trasparenza, che per\u00f2 tuteli le vittime; e i media e i social media sono chiamati a non approffittare della situazione per attaccare o disinformare, perch\u00e9 cos\u00ec facendo, involontariamente, a volte vengono aperte nuove ferite in questi bambini e adolescenti. \u201cUniamoci tutti \u2013 conclude il comunicato - per combattere ogni forma di violenza! Costruiamo le condizioni perch\u00e9 i piccoli possano ricevere in eredit\u00e0 dalla nostra generazione un mondo pi\u00f9 giusto e solidale!\u201d (AP)\n25 febbraio - IRAQ Monsignor Warda ad Acs: con la visita del Papa la condizione della minoranza cristiana pu\u00f2 migliorare\n\u201cCi auguriamo che la sua visita alla nazione sensibilizzi l\u2019opinione pubblica in merito alla presenza dei cristiani in Iraq\u201d: \u00e8 quanto dichiara ad Aiuto alla Chiesa che Soffre (Acs) monsignor Bashar Warda, arcivescovo caldeo di Erbil a proposito visita apostolica in Iraq di Papa Francesco in programma dal 5 all\u20198 marzo. \u201cIl rispetto da parte del popolo iracheno nei confronti di questa comunit\u00e0 crescer\u00e0 - aggiunge il presule - La gente in Iraq sa poco di noi. Speriamo si rendano conto che non siamo ospiti bens\u00ec abitanti originari del Paese\u201d. Monsignor Warda sottolinea inoltre l\u2019importanza dell\u2019incontro del Pontefice con il capo degli sciiti, il Grande Ayatollah Ali Al Sistani, previsto il 6 marzo. \u201cL\u2019Iraq ha una maggioranza sciita. Al Sistani \u00e8 notoriamente considerato un uomo di pace che condanna la dilagante corruzione della nazione - spiega l\u2019arcivescovo caldeo di Erbil -. L\u2019incontro fra le due personalit\u00e0 avr\u00e0 certamente un impatto positivo sull\u2019idea che gli sciiti hanno di noi cristiani\u201d. Ad Acs monsignor Warda non nasconde poi le difficolt\u00e0 della visita e riferisce che \u201calcuni religiosi fondamentalisti stanno assumendo sui social media un atteggiamento ostile nei confronti del viaggio del Papa\u201d, che \u201cqualsiasi cosa provenga dall\u2019Occidente viene da loro considerata una crociata\u201d e che \u201cper questa gente il Papa \u00e8 il re dei crociati che arriva nel Paese come missionario\u201d. I giovani iracheni, invece, prosegue l\u2019arcivescovo caldeo di Erbil, hanno un\u2019idea diversa di Francesco, perch\u00e9 \u201channo notato quanto spesso e con quanta compassione il Papa ha parlato della situazione della Siria e dell\u2019Iraq\u201d. Dopo la sconfitta militare del sedicente Stato Islamico, con l\u2019aiuto dei benefattori di Aiuto alla Chiesa che Soffre, decine di migliaia di cristiani sono tornati nelle loro case, abbandonate nel 2014 a causa dell\u2019aggressione dei jihadisti. Acs ha sostenuto la minoranza cristiana sia durante l\u2019esilio sia nella fase di ricostruzione delle abitazioni con finanziamenti di oltre 48 milioni di euro. Monsignor Warda rimarca che i cristiani vorrebbero che il Papa visitasse un numero maggiore di luoghi, ma che capiscono le problematiche legate alla pandemia. Il numero delle infezioni, infatti, \u00e8 nuovamente aumentato, sia a Baghdad che ad Erbil, e per questo alla Messa nello stadio di Erbil - durante la quale sar\u00e0 esposta la statua della Vergine di Karemlesh danneggiata dai terroristi del sedicente Stato Islamico - \u00e8 stata prevista la partecipazione di 10mila persone, sebbene la capienza sia di 30mila posti. Infine, circa la cooperazione delle autorit\u00e0 della regione autonoma curda per l\u2019arrivo di Francesco, il presule afferma che tali autorit\u00e0 \u201cstanno trattando la sicurezza del Papa in modo molto serio, attraverso l\u2019impiego di 10mila addetti alla sicurezza\u201d e informa che i media \u201ctrasmetteranno gli eventi in alta definizione\u201d. (TC)\n25 febbraio - COLOMBIA Omicidi a Nari\u00f1o. Vescovo di Tumaco: \u201cLe autorit\u00e0 raddoppino gli sforzi per tutelare la vita di ogni persona\u201d\nMonsignor Orlando Olave Villanova, vescovo di Tumaco, in un videomessaggio diffuso ieri su Youtube, in seguito all\u2019omicidio, nel fine settimana, di 11 persone sulla costa pacifica di Nari\u00f1o, in scontri tra bande - si ipotizza - per il dominio territoriale, respingendo questi eventi violenti, ha invitato tutti ad \u201cessere difensori e garanti della vita\u201d e ha espresso la sua vicinanza ai parenti delle vittime. \"Vogliamo inviare un saluto fraterno e con il cuore alle famiglie di coloro che sono stati assassinati \u2013 ha detto -, non solo le 11 persone morte nei giorni scorsi, ma anche le tre donne morte nel comune di Satinga. Alle loro famiglie la nostra solidariet\u00e0 e vicinanza spirituale\". Il presule ha, quindi, esortato le autorit\u00e0 a raddoppiare i loro sforzi per tutelare la vita di ogni persona. \"Le autorit\u00e0 devono proteggere la vita di ciascuno \u2013 ha affermato - e di fronte a questi atti di violenza, chiediamo che esse aiutino a chiarire queste morti e a garantire che i responsabili siano sottoposti a giudizio\". Perch\u00e9 se qualcuno ha debiti con la giustizia \u2013 ha spiegato -, sono le autorit\u00e0 che devono agire per punire i responsabili del reato. Monsignor Olave ha invitato la comunit\u00e0 ad impegnarsi nel tentativo di trasformare queste realt\u00e0 di morte in percorsi di riconciliazione e di pace perch\u00e9, in un Paese dove non vige la pena di morte, nessun crimine pu\u00f2 giustificare la morte di qualcuno e \u201ctutti - ha concluso - anche se hanno commesso un errore, hanno il diritto di essere processati\". (AP)\n25 febbraio - CROAZIA #coronavirus Messa per le vittime in Europa. Monsignor Bogdan: preservare anche salute spirituale\nIeri \u00e8 stato il turno della Croazia che ha celebrato l\u2019Eucaristia per le vittime della pandemia da Coronavirus in Europa in una Messa presieduta dall'Ordinario Militare nella Repubblica di Croazia, monsignor Jure Bogdan. In questo modo i vescovi croati,\n[come sottolinea il sito della Conferenza episcopale della Croazia](https://hbk.hr/biskup-bogdan-predslavio-misu-za-zrtve-koronavirusa-u-europi/), hanno raccolto l\u2019invito del presidente del Consiglio delle Conferenze episcopali d'Europa, cardinale Angelo Bagnasco, di pregare ogni giorno per le vittime della pandemia durante l\u2019intera Quaresima di quest'anno, a partire dal Mercoled\u00ec delle Ceneri. Mons. Bogdan ha celebrato la messa nella sede dell\u2019Episcopato Zagabria, alla presenza di monsignor Tomo Vuk\u0161i\u0107, arcivescovo coadiutore di Sarajevo e amministratore apostolico dell'Ordinariato militare in Bosnia ed Erzegovina; monsignor Petar Pali\u0107, vescovo di Mostar-Duvanj e amministratore apostolico di Trebinje-Mrkanj; e padre Krunoslav Novak, segretario generale dell\u2019Episcopato, oltre ad altri sacerdoti e fedeli. \u201cIn queste celebrazioni comunitarie, ricordiamo anche le famiglie che stanno piangendo la perdita dei loro cari e tutti coloro che sono ancora colpiti da questa malattia e sono preoccupati per la loro vita. Preghiamo anche per tutti coloro che si prendono cura degli ammalati - ha detto monsignor Bogdan introducendo la celebrazione \u2013 oltre ai problemi di salute, ci affliggono insicurezza e paure, le forzate interruzioni delle abitudini di vita, l\u2019allontanamento, quasi alienazione, e il ritirarsi in se stessi di fronte alle incertezze. \u00c8 come se il mondo fosse caduto in una trappola da cui non sa come uscire\u201d. \"Tuttavia, le crisi non sono un momento per lasciarsi andare alla disperazione, ma sono opportunit\u00e0 di riesame, interrogatorio, giudizio e valutazione della propria vita \u2013 ha continuato - \u00e8 necessario trovare un punto d'appoggio saldo, qualcosa che sia costante e non soggetto alla corrente\u201d, ha detto, aggiungendo che il tempo della Quaresima \u00e8 un dono di grazia da riscoprire. Riferendosi alla Parola di Dio alla luce della quale \"gli occhi dovrebbero essere illuminati e l'anima e il cuore purificati\" e le letture della Messa del giorno, ha detto: \u201cAscoltare la chiamata alla conversione \u00e8 l'unica salvezza per tutte le citt\u00e0 e i Paesi\". \u201cLa distruzione minaccia ovunque l'armonia tra creatura e Creatore, cos\u00ec come tra creatura e natura. Ci vuole una svolta, un ritorno alla fonte. \u00c8 necessaria la vera conversione, non solo individualmente ma collettivamente, come a Ninive, digiuno e penitenza dal pi\u00f9 grande al pi\u00f9 piccolo\u201d. Monsignor Bogdan ha inoltre affermato che un segno viene offerto in ogni momento, sottolineando che Ges\u00f9 Cristo, sebbene contestato, \u00e8 un segno duraturo e duraturo di amore incommensurabile per ogni essere umano. \u201cMentre ci preoccupiamo di come preservare la salute e il lavoro, \u00e8 anche necessario mantenere la serenit\u00e0 dello spirito, impegnarci a rafforzare la fede e la fiducia nella Provvidenza e nella protezione di Dio\", ha concluso. (RB)\n25 febbraio - BELGIO #coronavirus Case di riposo religiose escluse dalla priorit\u00e0 dei vaccini, la Chiesa chiede spiegazioni\nLe case di riposo delle congregazioni cattoliche, che ospitano religiosi e religiose, non sono state incluse nelle prime fasi dei piani di vaccinazione di Bruxelles e della Vallonia, a differenza delle altre. La questione emerge da\n[un articolo apparso sul sito della Conferenza episcopale del Belgio.](https://www.cathobel.be/2021/02/vaccination-les-maisons-de-religieux-exclues-des-priorites/) La Maison Saint-Claude La Colombi\u00e8re, situata a Bruxelles, ad esempio, accoglie una quarantina di gesuiti anziani che vivono in comunit\u00e0; come nelle case di riposo ordinarie, i residenti beneficiano di un'assistenza infermieristica di personale addetto alla cucina e alla manutenzione. Tuttavia, i residenti di questa casa non sono ancora vaccinati. Dopo aver contattato Iris Care, che si occupa della vaccinazione a Bruxelles, hanno ricevuto come risposta che il vaccino sarebbe arrivato a febbraio. Da allora, non ci sono state pi\u00f9 notizie e nessun vaccino \u00e8 mai arrivato, precisa l\u2019articolo. Mentre La Colombi\u00e8re ha deciso di non preoccuparsi e di aspettare pazientemente, non \u00e8 cos\u00ec per tutti i luoghi di residenza dei religiosi e delle religiose, che a quanto pare sono stati tutti lasciati fuori dalle prime fasi delle campagne di vaccinazione. A questo punto la Coreb, la Conferenza dei religiosi e delle religiose del Belgio, ha deciso di indagare facendosi portavoce delle istanze delle diverse congregazioni: venerd\u00ec 19 febbraio ha inviato una lettera ai ministri della Sanit\u00e0, tra cui Franck Vandenbroucke, chiedendo che questi 1750 religiosi e religiose, cos\u00ec come il personale infermieristico di questi istituti, siano riconosciuti come persone a rischio e chiedendo di porre fine a questa differenza di trattamento che si profila come vera e propria discriminazione. Le strutture di queste case per religiosi anziani variano a seconda della congregazione: alcune sono solo per persone disabili o molto anziane, altre per persone che si prendono cura dei disabili. In tutti i casi, la promiscuit\u00e0 della vita comunitaria porta a un aumento del rischio di contagio da Covid-19 in gruppi gi\u00e0 fragili. Informandosi presso l'Aviq - l'Agenzia vallone per la qualit\u00e0 della vita incaricata di organizzare la vaccinazione - padre Robert Huet, tesoriere del Coreb, ha appreso che queste congregazioni facevano parte della fase di vaccinazione 1B, cio\u00e8 la vaccinazione delle persone oltre i 65 anni che doveva iniziare a marzo, poich\u00e9 realt\u00e0 non ufficialmente riconosciute. In proposito, il ministro vallone della Sanit\u00e0, Christie Morreale, sar\u00e0 sentito in commissione marted\u00ec 2 marzo. (RB)\n25 febbraio - EUROPA La Comece al Parlamento europeo: la risoluzione sull\u2019aborto in Polonia sembra intaccare lo Stato di diritto e l\u2019obiezione di coscienza\nIn una lettera inviata al presidente del Parlamento europeo, David Maria Sassoli, la Commissione delle Conferenze Episcopali dell\u2019Unione Europea (Comece) esprime preoccupazione circa alcuni argomenti e punti chiave della Risoluzione del Parlamento stesso del 26 novembre scorso sul diritto all\u2019aborto in Polonia perch\u00e9 intaccherebbero lo Stato di diritto e contesterebbero il diritto fondamentale all\u2019obiezione di coscienza. Una sentenza del 22 ottobre della Corte costituzionale polacca ha dichiarato anticostituzionale - in quanto non conforme agli articoli della Legge fondamentale sulla protezione della vita del nascituro - ogni tipo di aborto, eccetto le interruzioni di gravidanza chieste da donne vittima di incesto o stupro, o nel caso che si profili un pericolo per la vita della madre, ed illegale anche l\u2019interruzione di gravidanza nel caso di malformazioni gravi e letali del feto e di problemi sanitari tali da implicare l\u2019inevitabile morte post parto del neonato. Il Parlamento Ue ha contestato la legge di Varsavia perch\u00e9, impedendo l\u2019interruzione di gravidanza anche nei casi di gravi e irreversibili malformazioni fetali, porta all\u2019aumento di aborti illegali e pi\u00f9 pericolosi e mette cos\u00ec a rischio la salute e la vita delle donne. \u201cLa Chiesa Cattolica, la quale si sforza di sostenere le donne in situazioni di vita derivanti da gravidanze difficili o indesiderate, richiama alla protezione e alla cura di tutta la vita nascente - scrive la Comece -. Ogni persona umana \u00e8 chiamata in vita da Dio e ha bisogno di protezione, soprattutto quando \u00e8 pi\u00f9 vulnerabile. Una speciale salvaguardia e cura del bambino, prima e dopo la nascita - prosegue la lettera - \u00e8 espressa anche negli standard legali internazionali, per esempio nella Convenzione delle Nazioni Unite sui Diritti dell\u2019infanzia\u201d. Per le Conferenze Episcopali dell\u2019Unione Europea \u201calle donne in situazioni di vita travagliate, come nel caso di gravidanze indesiderate o difficili\u201d deve essere fornito tutto il sostegno necessario, ma \u00e8 da evidenziare che \u201cda un punto di vista giuridico \u2026 n\u00e9 la legislazione dell\u2019Unione Europea, n\u00e9 la Convenzione Europea dei Diritti Umani prevedono un diritto all\u2019aborto. La questione \u00e8 di competenza dei sistemi giuridici degli Stati membri\u201d. I vescovi d\u2019Europa ricordano poi che \u201cun principio fondamentale dell\u2019Unione europea \u00e8 il principio di attribuzione, in base al quale l\u2019Unione agisce esclusivamente nei limiti delle competenze a lei conferite dagli Stati membri nei trattati\u201d e che \u201cil rispetto rigoroso di questo principio \u00e8, a sua volta, un requisito dello Stato di diritto\u201d, tra i valori fondamentali dell\u2019Unione. Lo Stato di diritto, a sua volta, \u201crichiede anche il rispetto delle pertinenze degli Stati membri e delle scelte da essi operate nell\u2019esercizio delle loro esclusive competenze\u201d. Per la Comece, in tal senso, la risoluzione del Parlamento europeo \u00e8 particolarmente preoccupante l\u00ec dove sembra contestare il diritto fondamentale all'obiezione di coscienza, che deriva dalla libert\u00e0 di coscienza, perch\u00e9, \u201cnel settore sanitario gli obiettori di coscienza sono, in molti casi, oggetto di discriminazione\u201d. \u201c\u00c8 necessario considerare i diritti fondamentali - come la libert\u00e0 di pensiero, di coscienza e di religione - alla luce della loro universalit\u00e0, inviolabilit\u00e0, inalienabilit\u00e0, indivisibilit\u00e0 e interdipendenza\u201d afferma il Comitato permanente della Comece. Circa il diritto all\u2019obiezione di coscienza, il cardinale Jean-Claude Hollerich, presidente, monsignor Mariano Crociata, primo vicepresidente, e i vicepresidenti monsignor Franz Josef Overbeck, monsignor Noel Treanor e monsignor Jan Vokal, precisano che \u201cla Carta dell'Unione europea comporta la necessit\u00e0 di rispettare le tradizioni costituzionali nazionali e lo sviluppo delle legislazioni nazionali in materia\u201d. La Comece, inoltre, osserva che \u201cla risoluzione del Parlamento europeo fa riferimento in diversi passaggi al diritto alla parit\u00e0 di trattamento e alla non discriminazione\u201d e ritiene preoccupante \u201cche il principio di non discriminazione possa essere usato per estendere o offuscare i limiti delle competenze dell\u2019Unione europea\u201d. Le Conferenze Episcopali dell\u2019Unione Europea fanno presente, poi, che la Carta dell\u2019Unione europea \u201cnon estende l\u2019ambito di applicazione del diritto dell\u2019Unione al di l\u00e0 delle competenze dell\u2019Unione, n\u00e9 introduce competenze nuove o compiti nuovi per l\u2019Unione stessa\u201d. Concludendo, la Comece nota \u201ccon amarezza che nel testo nessuna condanna o tantomeno solidariet\u00e0 \u00e8 stata espressa riguardo agli inaccettabili attacchi alle Chiese e ai luoghi di culto, avvenuti in Polonia nel contesto delle proteste legate a questa legge\u201d. Infine, comunica di essere a disposizione del Parlamento europeo \u201cper qualsiasi chiarimento che possa essere necessario su questo tema\u201d, con la consapevolezza \u201cche la risoluzione avr\u00e0 un impatto fortemente negativo sul modo in cui l\u2019Unione \u00e8 percepita dagli Stati membri\u201d. (TC)\n25 febbraio - BRASILE #coronavirus No agli sfratti durante la pandemia, la soddisfazione dei vescovi\nA chiederlo erano stati proprio loro: i vescovi brasiliani che attraverso l\u2019Osservatorio dei Diritti umani, si erano rivolti alla magistratura per bloccare gli sfratto in una situazione gi\u00e0 molto difficile come quella della pandemia che stiamo vivendo e che nel Paese ha superato le 250mila vittime. In Brasile, secondo i dati delle ultime 24 ore, i morti oltrepassano quota 1400 e i contagi sono pi\u00f9 di 66mila.\n[Come riportato dal sito della Conferenza episcopale brasiliana](https://www.cnbb.org.br/proposta-da-cnbb-para-que-o-judiciario-nao-autorize-despejos-na-pandemia-e-aprovada-no-conselho-nacional-de-justica/), il Consiglio nazionale di Giustizia marted\u00ec scorso, durante la sua 325.ma sessione ordinaria, ha approvato una risoluzione che raccomanda alla magistratura di non autorizzare azioni di sfratto collettivo durante la pandemia di Covid-19. Secondo il presidente del Consiglio nazionale di Giustizia e della Corte Suprema federale, il ministro Luiz Fux, l'approvazione della proposta \u00e8 un atto di estrema sensibilit\u00e0 umana: \"Questa \u00e8 una dimostrazione della nostra sensibilit\u00e0, di fronte ai dati presentati dall\u2019Osservatorio. Ringrazio i vescovi per questo significativo risultato nel campo dei diritti umani\u201d. Padre Paulo Renato, che ha partecipato alla sessione in rappresentanza dell\u2019Episcopato, ha commentato cos\u00ec: \"Molto bene, \u00e8 una questione umanitaria. \u00c8 un nuovo umanesimo, questo umanesimo cristiano. \u00c8 una visione differenziata, in tempi cos\u00ec difficili. Grazie al ministro Fux che ha approvato questa istanza!\u201d. Intanto il rappresentante dell'Osservatorio dei diritti umani della magistratura, l'avvocato Leandro Gaspar Scalabrin, ha presentato ai ministri alcuni dati del rapporto sul Diritto alla casa, elaborato nel giugno 2020: \"Durante la pandemia, sono gi\u00e0 avvenuti 79 sfratti. Tra questi, novemila famiglie sono state messe senza casa. Attualmente, 64mila famiglie sono minacciate di sfratto in questo momento in Brasile\", ha spiegato. (RB)\n25 febbraio - FILIPPINE Anniversario della Rivoluzione EDSA. Nunzio apostolico: \u201cLa giustizia \u00e8 il fondamento della pace nella societ\u00e0\"\n\u201cNon ci pu\u00f2 essere pace senza giustizia sociale\": \u00e8 quanto sottolineato dal Nunzio apostolico nelle Filippine, l'arcivescovo Charles John Brown \u2013 si legge sul sito web dell\u2019Episcopato -, nel corso della Messa da lui presieduta nel Santuario di Maria, Regina della Pace, Nostra Signora dell'EDSA, a Manila, ieri, mercoled\u00ec 24 febbraio, alla vigilia della 35.ma commemorazione della Rivoluzione del Rosario o Rivoluzione EDSA del 1986, che port\u00f2 alla caduta del regime militare del presidente Ferdinand Marcos. \"La giustizia \u00e8 il fondamento della pace nella societ\u00e0. Quando non c'\u00e8 giustizia, quando la gente non pu\u00f2 ricevere giustizia, reagisce in modo violento\", ha affermato il presule nella sua omelia. \u201cQuindi ogni volta che promuoviamo la giustizia nella societ\u00e0, stiamo promuovendo la pace\u201d. Per raggiungere, dunque, una vera giustizia sociale \u2013 ha aggiunto il Nunzio \u2013 andrebbero affrontate le disuguaglianze sociali e le persone dovrebbero essere trattate equamente. L'arcivescovo ha quindi riflettuto sul ruolo di Maria durante la caduta del regime dittatoriale di Marcos e ha ringraziato la Madre di Dio \u201cper la sua intercessione come Madre della Pace in quel momento di transizione pacifica del potere qui nelle Filippine\". Anche monsignor Broderick Pabillo, amministratore apostolico dell'arcidiocesi di Manila, in questa occasione, ha invitato i filippini a \"non lasciarsi portar via le promesse di libert\u00e0 di EDSA\". \"Opponiamoci a tutti i tentativi fatti per controllare la nostra libert\u00e0 di espressione e per spaventarci \", ha detto Pabillo. Monsignor Ruperto Santos, vescovo di Balanga, da parte sua ha ricordato che la rivoluzione pacifica \u00e8 stata una \"benedizione\", che ha mostrato \"il meglio di noi e ci\u00f2 che era vantaggioso per il nostro Paese\", anche se molti leader di allora non sono poi stati \u201call'altezza della nostra fiducia e dell'eredit\u00e0 di EDSA\". \"Commemoriamo EDSA per dare ci\u00f2 che \u00e8 meglio, giusto e morale al nostro Paese e a Dio \u2013 ha concluso Il vescovo di Balanga -, non a noi stessi o a un particolare partito o colore politico\". (AP)\n25 febbraio - SPAGNA Appello del vescovo di Huelva alle istituzioni sociali e politiche perch\u00e9 offrano condizioni di vita decenti ai lavoratori temporanei\nIl vescovo di Huelva, monsignor Santiago Gomez, nei giorni scorsi, in un'intervista rilasciata ad Europa Press, parlando della situazione del caporalato e degli insediamenti dei lavoratori temporanei nella provincia, che ha definito come \u201csanguinante\u201d e \u201cuna clamorosa ingiustizia\u201d, ha chiesto alle istituzioni sociali e politiche di aprirsi al dialogo per cercare soluzioni insieme, non potendo queste persone \u201ccontinuare a vivere in condizioni subumane\". Monsignor G\u00f3mez, ricordando le parole di un noto teologo che affermava che nella cultura occidentale \"tutto \u00e8 sbagliato ma nessuno ne ha colpa\" ha sottolineato l\u2019urgenza di affrontare questa sfida in maniera radicale. Il presule ha messo in evidenza il lavoro svolto dalla Caritas in questi insediamenti e la sua profonda conoscenza della situazione che, ormai da anni, \u00e8 una realt\u00e0 presente a Huelva. Egli ha parlato della necessit\u00e0 di interventi concreti in questi luoghi come la possibilit\u00e0 di accedere all\u2019acqua tramite autobotti, per impedire cos\u00ec che i lavoratori temporanei debbano camminare per chilometri e conservare l\u2019acqua in fusti in plastica per prodotti chimici, dannosi per la loro salute. Infine, egli ha invitato tutte le istituzioni e gli agenti sociali a \"non incolparsi a vicenda\" e a cominciare a cercare \"soluzioni umane e definitive\", offrendo condizioni di vita decenti ai lavoratori stagionali presenti nella regione. (AP)\n24 febbraio - BRASILE Alluvioni nello Stato brasiliano di Acri. La mobilitazione della Chiesa locale\n\u00c8 stato di emergenza nello Stato brasiliano di Acri, nella sezione occidentale dell\u2019Amazzonia, dove le piogge torrenziali hanno causato in questi giorni esondazioni e alluvioni in diverse localit\u00e0, lasciando senza casa migliaia di famiglie, in un momento gi\u00e0 molto critico a causa della pandemia del Covid-19. I pi\u00f9 colpiti sono i poveri che vivono sulle rive dei fiumi. \u00c8 il caso della comunit\u00e0 di Sena Madureira, cittadina vicina al fiume Iaco, cresciuta attorno all\u2019estrazione del caucci\u00f9. Situata a circa 145 km dalla capitale Rio Branco, Sena, \u00e8 il terzo comune pi\u00f9 popoloso di Acri, dopo Rio Branco e Cruzeiro do Sul. A Sena Madureira l'alluvione ha coinvolto 17mila persone. Di questi, 4mila sono gi\u00e0 ospitati in strutture di accoglienza pubblica, alcune messe a disposizione dal governo, come campi sportivi e scuole comunali e statali. Anche la Chiesa cattolica si \u00e8 unita alla mobilitazione di solidariet\u00e0 e accoglie le famiglie, come racconta a Vatican News padre Mois\u00e9s de Oliveira Coelho dell'Ordine dei Servi di Maria e parroco della Parrocchia di Nossa Senhora da Concei\u00e7\u00e3o. \u201cAbbiamo alcune cappelle che vengono usate come rifugio temporaneo, come la Cappella Nossa Senhora Aparecida, la Cappella di S\u00e3o Sebasti\u00e3o e la Cappella di Santa Cruz. Anche altre cappelle sono occupate, non dalle famiglie per\u00f2, ma dai beni che sono riuscite a recuperare\". La Chiesa si sta mobilitando anche per raccogliere donazioni per chi ha perso tutto. A questo scopo - spiega padre Mois\u00e9s - \u00e8 stata lanciata l\u2019A\u00e7\u00e3o Bom Samaritano (\u201cAzione del Buon Samaritano\u201d), una campagna di solidariet\u00e0 promossa in collaborazione con il governo locale. La parrocchia raccoglie cibo, scarpe, vestiti, prodotti per l\u2019igiene personale e per la pulizia. \u201cRiceviamo donazioni dai nostri fedeli, da persone di buona volont\u00e0, prepariamo pacchi alimentari e poi li distribuiamo nei rifugi\u201d. La solidariet\u00e0 della Chiesa locale non si ferma all\u2019emergenza, ma guarda anche al dopo, quando le persone dovranno tornare a casa. Per questo - spiega padre Mois\u00e9s - si stanno mettendo da parte i soldi ricavati con le donazioni: \u201cAbbiamo aperto un conto corrente in modo che, dopo la fine delle alluvioni, possiamo aiutare le famiglie ad acquistare prodotti per la pulizia, articoli per l'igiene personale e beni di prima necessit\u00e0. Si tratta di azioni ancora piccole, rispetto alla grandezza di quanto sta accadendo, ma sono sufficienti e necessarie e aumentano con la crescita delle donazioni. Quindi, dipendiamo dalle donazioni per potere fare queste buone azioni ed \u00e8 per questo che contiamo sempre sull'aiuto e sulla collaborazione di tutti in questo momento \". Le inondazioni dei fiumi regionali nello Stato di Acri hanno creato disagi anche nella capitale Rio Branco, a Cruzeiro do Sul e nei comuni di Tarauac\u00e1, Feij\u00f3, Santa Rosa do Purus e Rodrigues Alves. Per far fronte all\u2019emergenza, tutti gli enti pubblici sono in massima allerta e stanno provvedendo a soccorrere la popolazione a rischio. Le autorit\u00e0 statali hanno creato 23 rifugi temporanei per gli sfollati e nello scorso weekend hanno distribuito oltre 500 pacchi alimentari alla popolazione . In tutto sono circa 120mila persone colpite. Il numero di famiglie sconvolte da questi eventi meteorologici estremi sono oltre 32mila. Ad Acri anche la situazione sanitaria \u00e8 particolarmente critica a causa della pandemia di Covid-19, dell\u2019epidemia di dengue e della malaria. Sia i contagi che i ricoveri stanno aumentando mettendo sotto forte pressione gli ospedali. (AC/LZ)\n24 febbraio - ITALIA Nuovo naufragio di migranti nel Mediterraneo. Centro Astalli: portare via i migranti dalla Libia in un porto sicuro\nAncora morti nel Mediterraneo. Sarebbero 41 le vittime di un nuovo naufragio avvenuto il 20 febbraio al largo delle coste libiche. Fra i dispersi, secondo le testimonianze raccolte dall'Agenzia Onu per i rifugiati (Unhcr) e dall\u2019Organizzazione internazionale per le migrazioni (Oim), 3 bambini e 4 donne, tra cui la mamma di un neonato portato in salvo a Lampedusa. Le vittime si trovavano a bordo di un gommone con 120 persone partito dalla Libia il 18 febbraio. Dopo circa 15 ore il gommone ha cominciato a imbarcare acqua e le persone a bordo hanno provato in ogni modo a chiedere soccorso. In quelle ore, sei persone sono morte cadendo in acqua, mentre altre due, avendo avvistato un'imbarcazione in lontananza hanno provato a raggiungerla a nuoto, annegando. Altre persone hanno perso la vita durante le operazioni di salvataggio tre ore dopo, aggiungendosi ai 160 migranti morti in mare di cui si ha notizia dall'inizio del 2021. Dopo questa ennesima tragedia dell\u2019immigrazione, il Centro Astalli-Servizio dei Gesuiti per i Rifugiati (JRS) rilancia ancora una volta un appello alle istituzioni nazionali e sovranazionali ad attivare operazioni di ricerca e soccorso nel Mediterraneo centrale per salvare i migranti e portarli in un porto sicuro. \u201cNon soccorrere i naufraghi e rimandare i migranti in Libia \u00e8 contrario alle convenzioni internazionali in vigore in tutti i paesi UE oltre che ai basilari principi di umana solidariet\u00e0\u201d, si legge in una nota che chiede al Governo italiano di attivarsi per l\u2019immediata evacuazione dei campi libici. \u201cSi tratta infatti di uomini e donne che subiscono sistematicamente detenzioni illegittime, violazioni e torture di cui portano segni indelebili. Scappano da un paese in guerra che usa abitualmente la detenzione illegale e la tortura come strumento di coercizione, per questo hanno diritto alla protezione dell'Europa\u201d, afferma il Centro Astalli. (LZ)\n24 febbraio - SVIZZERA Allarme povert\u00e0. Caritas chiede proroga degli aiuti alle categorie pi\u00f9 fragili fino alla fine della pandemia\nProrogare le misure di sostegno per le fasce sociali pi\u00f9 fragili fino alla fine della crisi, cos\u00ec da garantire loro i mezzi di sussistenza. A chiederlo \u00e8 la Caritas Svizzera che in un\n[comunicato](https://www.caritas.ch/it/news/poverta-a-causa-della-crisi-del-coronavirus-il-peggio-deve-ancora-arrivare.html) diffuso ieri avverte che le conseguenze sociali della pandemia sono ben lungi dall\u2019essere superate nel Paese. \u201cIl numero di richieste di aiuto e di domande pervenute ai consultori sociali della Caritas lo scorso anno si situava ben al di sopra della media degli anni normali ed \u00e8 aumentato ulteriormente con la seconda ondata pandemica\u201d, si legge nella nota che evidenzia come le misure per contenere il contagio colpiscono in modo particolare la manodopera a basso reddito. Molti lavoratori dipendenti e autonomi chiedono aiuti pubblici solo dopo avere esaurito i propri risparmi, quando le fatture si accumulano e i debiti privati aumentano. In questo contesto \u2013 afferma la nota \u2013 il sostegno statale alle persone colpite dalla crisi sanitaria presenta gravi lacune alle quali devono sopperire organizzazioni umanitarie come appunto la Caritas che dall\u2019inizio della crisi ha sostenuto in tutto 17mila persone con contributi diretti per un totale di oltre 6 milioni di franchi svizzeri (pari a circa 5,5 milioni di euro). Troppo lunghi i tempi per l\u2019evasione delle domande e troppo complicate le procedure. Eppure \u2013 fa notare il comunicato - le persone bisognose necessitano di aiuti immediati. A queste persone si aggiungono le famiglie con un reddito di poco superiore alla soglia sotto la quale \u00e8 possibile beneficiare dell\u2019assistenza sociale, che spesso non ricevono dagli enti pubblici il supporto di cui hanno bisogno e devono quindi rivolgersi alle organizzazioni caritative. Ci sono poi gli stranieri che il pi\u00f9 delle volte rinunciano all\u2019aiuto sociale per il timore di perdere il permesso di soggiorno. Questo mentre il tasso di disoccupazione ha raggiunto nel mese di gennaio la soglia record del 3,7%, il pi\u00f9 alto degli ultimi vent'anni. \u201cI costi a livello sociale ed economico generati dalla pandemia sono gi\u00e0 enormi, ma le ripercussioni pi\u00f9 gravi devono ancora farsi sentire\u201d, osserva il direttore della Caritas elvetica, Peter Marbet. Di qui l\u2019appello al Consiglio federale e al Parlamento in vista della discussione nei prossimi giorni delle nuove misure per l\u2019emergenza: \u201cPer garantire il fabbisogno vitale al maggior numero possibile di persone, Caritas ritiene essenziale prorogare l\u2019indennit\u00e0 di disoccupazione parziale al 100% del salario per i redditi pi\u00f9 bassi fino al termine della pandemia e di non interromperla alla fine di marzo come previsto\u201d. Secondo la Caritas \u201coccorre facilitare ancora di pi\u00f9 l\u2019accesso all\u2019assistenza sociale e ai servizi di consulenza per far s\u00ec che gli aiuti arrivino dove c\u2019\u00e8 bisogno\u201d. L\u2019organizzazione caritativa chiede inoltre che i benefici assistenziali siano estesi anche alle persone che sono appena sopra la soglia di povert\u00e0 prima che esauriscano tutti i loro risparmi e che nell\u2019assistenza sociale sia compreso anche l\u2019accompagnamento delle persone in difficolt\u00e0. (LZ)\n24 febbraio \u2013 ITALIA Resi noti gli Orientamenti per la Settimana Santa della Conferenza episcopale\nPer la Settimana Santa la Conferenza episcopale italiana esorta i fedeli \u201calla partecipazione di presenza alle celebrazioni liturgiche nel rispetto dei decreti governativi riguardanti gli spostamenti sul territorio e delle misure precauzionali\u201d. Lo specificano gli Orientamenti resi noti oggi che suggeriscono l\u2019uso dei social media \u201csolo dove strettamente necessario o realmente utile\u201d, con la ripresa in streaming delle celebrazioni in diretta e mai in differita, nel rispetto della dignit\u00e0 del rito liturgico. Le disposizioni riguardano anche seminari, collegi sacerdotali, monasteri e comunit\u00e0 religiose, mentre per quanto riguarda le espressioni della piet\u00e0 popolare e le processioni, dovr\u00e0 essere il vescovo diocesano ad offrire le indicazioni convenienti. Nello specifico, poi, la Cei suggerisce per la Domenica delle Palme, che la Commemorazione dell\u2019ingresso di Ges\u00f9 a Gerusalemme sia celebrata con la seconda forma prevista dal Messale Romano; di evitare assembramenti dei fedeli; di non consegnare o scambiarsi ramoscelli d\u2019ulivo; di utilizzare la terza forma del Messale Romano, che commemora in forma semplice l\u2019ingresso del Signore in Gerusalemme, l\u00ec dove opportuno. I vescovi indicano poi di celebrare la Messa crismale la mattina del Gioved\u00ec Santo o, secondo la consuetudine in alcune Diocesi, il mercoled\u00ec pomeriggio, e che \u201cqualora fosse impedita \u2018una significativa rappresentanza di pastori, ministri e fedeli\u2019, il vescovo diocesano valuti la possibilit\u00e0 di spostarla in un altro giorno, entro il tempo di Pasqua\u201d. Circa la Messa vespertina della \u201cCena del Signore\u201d si chiede di omettere la lavanda dei piedi e al termine della celebrazione, di portare il Santissimo Sacramento, come previsto dal rito, nel luogo della reposizione in una cappella della chiesa dove ci si potr\u00e0 fermare in adorazione, nel rispetto delle norme per la pandemia, dell\u2019eventuale coprifuoco ed evitando lo spostamento tra chiese al di l\u00e0 della propria parrocchia. Per il Venerd\u00ec Santo, riprendendo l\u2019indicazione del Messale Romano (\u201cIn caso di grave necessit\u00e0 pubblica, l\u2019Ordinario del luogo pu\u00f2 permettere o stabilire che si aggiunga una speciale intenzione\u201d, n. 12), i vescovi dovranno introdurre nella preghiera universale un\u2019intenzione \u201cper chi si trova in situazione di smarrimento, i malati, i defunti\u201d, mentre l\u2019atto di adorazione della Croce mediante il bacio deve essere limitato al solo presidente della celebrazione. Infine la Veglia pasquale \u201cpotr\u00e0 essere celebrata in tutte le sue parti come previsto dal rito, in orario compatibile con l\u2019eventuale coprifuoco\u201d. (TC)\n24 febbraio - ITALIA On line il XXIV Tertio Millennio Film Fest, festival cinematografico sul dialogo interculturale e interreligioso\n\u00c8 iniziata ieri e si protrarr\u00e0 fino al 2 marzo la\n[XXIV edizione, quest\u2019anno on line, del Tertio Millennio Film Fest](https://www.tertiomillenniofilmfest.org/) (TMFF), il festival del dialogo interculturale e interreligioso organizzato dalla Fondazione Ente dello Spettacolo, dal titolo \u201cVita Nuova. Dove c\u2019\u00e8 pericolo cresce anche ci\u00f2 che salva\u201d. La rassegna si sta svolgendo su MYmovies.it. Traendo spunto da una citazione del poeta Friedrich H\u00f6lderlin, lo storico festival \u2013 nato nel 1997 per volere di Papa Giovanni Paolo II \u2013 propone una lettura dell\u2019attualit\u00e0 partendo da \u201cci\u00f2 che salva\u201d, cercando nella filmografia contemporanea spunti di ripresa, di salvezza, per individui e comunit\u00e0. Il titolo rimanda a Dante Alighieri nel 700.mo anniversario della sua morte, spiegano Marina Sanna e Gianluca Arnone, direttori artistici, \u201cmuovendo dall\u2019idea di rinascita, che diventa oggi un invito a guardare oltre la pandemia, a costruire un orizzonte ampio che superi, comprendendola, l\u2019esperienza della perdita, della lacerazione individuale e sociale, della crisi\u201d. Otto i lungometraggi in concorso - provenienti da diversi Paesi del mondo, dalla Repubblica Dominicana alla Lapponia passando per il Lesotho e la Bulgaria - che offrono un panorama di storie apparentemente distanti ma che in realt\u00e0 hanno in comune il desiderio di una \u201cvita nuova\u201d che non pu\u00f2 pi\u00f9 attendere di essere vissuta. Una selezione che tocca temi universali e profondi: le inquietudini degli adolescenti (Adorationm di Fabrice du Welz), la crisi della comunit\u00e0 (The Last Ones, di Veiko \u00d5unpuu), il rapporto tra memoria e oblio (Oylem, di Arthur Borgnis), l\u2019irruzione del miracolo (Liborio, di Nino Mart\u00ednez Sosa), l\u2019inviolabilit\u00e0 del Sacro (This is not a Burial, It\u2019s a Resurrection, di Lemohang Jeremiah Mosese), il conflitto tra aspirazioni individuali e legami affettivi (German Lessons, di Pavel G. Vesnakov), l\u2019accettazione del lutto (The Fisherman\u2019s Daughter, di Ismail Safarali), la necessit\u00e0 di una vera giustizia (Unguarded, Simonetta d\u2019Italia-Wiener). A valutarli una giuria espressione di tutte le comunit\u00e0 religiose coinvolte nel festival \u2013 cattolica, protestante, ebraica, musulmana, buddhista e induista \u2013, luogo di dialogo interreligioso e confronto su temi comuni che muove da punti di vista diversi e talvolta diametralmente opposti. A presiederla il regista, attore e sceneggiatore Giulio Base. In concorso anche 8 cortometraggi attraverso i quali porsi domande e scorgere possibili risposte. Sar\u00e0 Laura Delli Colli, presidente della Fondazione Cinema per Roma, a guidare i giovani esponenti delle comunit\u00e0 religiose che li valuteranno. \u201cTertio Millennio Film Fest vuole mostrare l\u2019inizio di un sentiero che corre lungo la direzione da cui viene il dono della Salvezza - afferma monsignor Davide Milani, presidente della Fondazione Ente dello Spettacolo -. Custodisce frammenti di salvezza la pluralit\u00e0 degli sguardi artistici sulla realt\u00e0 che ci propongono i registi delle sedici opere in concorso con la variet\u00e0 di esperienze che narrano - prosegue - in una edizione che, nonostante la dimensione digitale, non manca di essere occasione di incontro e confronto, come da tradizione del festival\u201d. Per la visione dei film \u00e8 possibile acquistare i biglietti su MYmovies.it, \u00e8 inclusa la presentazione del regista e un commento critico a cura della redazione della Rivista del Cinematografo. Il costo per la visione di un singolo lungometraggio \u00e8 di 1.99\u20ac, quello del cortometraggio 0,99\u20ac. L\u2019abbonamento all\u2019intero festival \u00e8 di 7,99\u20ac. I contenuti extra sono gratuiti. (TC)\n24 febbraio CILE Sempre pi\u00f9 diocesi mettono a disposizione chiese e parrocchie per le vaccinazioni anti-Covid\nI vescovi del Cile ritengono che il vaccino contro il Covid-19 sia una priorit\u00e0, tanto che diverse diocesi hanno messo a disposizione le loro chiese per facilitare la campagna di vaccinazione. Lo riferisce il portale del Consiglio episcopale latinoamericano (Celam) che ricorda anche il recente messaggio di Quaresima dei presuli cileni in cui \u201cla possibilit\u00e0 di accedere a uno dei vaccini contro il Covid-19 \u00e8 indicata come una finestra di speranza per avviare il processo di superamento di questa grave pandemia\u201d. Per questo l\u2019episcopato invita tutti a farsi vaccinare, secondo i piani dell\u2019autorit\u00e0 sanitaria, presso i centri di vaccinazione, \u201cperch\u00e9 non ci sono fondati motivi per sospettare che i vaccini siano dannosi o che il loro utilizzo possa essere oggetto moralmente inaccettabile\u201d. Rancagua, Osorno, Chill\u00e1n e Concepci\u00f3n sono alcune delle diocesi che hanno voluto trasformare parrocchie e basiliche in centri per la vaccinazione, \u201cun atto di amore al prossimo e di responsabilit\u00e0 morale per il bene comune\u201d. Ad Osorno anche la cattedrale ospita la campagna vaccinale, e il vescovo, monsignor Jorge Concha, ha insistito sulla sua importanza, precisando che occorre unirsi e sostenere il progetto \u201cperch\u00e9 si tratta di promuovere la salute, la vita, e questo \u00e8 un bene per tutti\u201d, \u00e8 un \u201csegno di fratellanza\u201d. Nella diocesi di Chill\u00e1n, padre Gonzalo G\u00f3mez, ha affermato di aver accolto con gioia la possibilit\u00e0 \u201cdi poter contribuire a questa importante campagna\u201d per il Paese. \u201cLa gente ha accolto molto bene questa disponibilit\u00e0 della parrocchia ad aprire le sue porte - ha aggiunto -. I commenti che abbiamo avuto sui social sono stati positivi e riconoscenti; gli anziani, soprattutto, in questo modo, non devono spostarsi in altri luoghi \u2026 Non saremo la grande soluzione - ha proseguito padre G\u00f3mez - ma il piccolo apporto che possiamo dare contribuisce ed \u00e8 per questo che chiediamo alle persone di prendere coscienza di questa vaccinazione in modo che tutti possiamo essere immunizzati contro la pandemia\u201d. Infine, dall\u2019arcidiocesi di Concepci\u00f3n, padre H\u00e9ctor Os\u00f3rio ha dichiarato: \u201cSiamo felici di poter aprire le porte della nostra parrocchia per offrire un servizio alla comunit\u00e0. Farsi vaccinare ci aiuta a prevenire e a prenderci cura l\u2019uno dell\u2019altro\u201d. (TC)\n24 febbraio - IRLANDA In vista della seconda fase vaccinale per gli over-65 e 70, i vescovi rinnovano l\u2019invito a farsi vaccinare\nI vescovi irlandesi rinnovano l\u2019invito ad aderire alla campagna vaccinale contro il Covid-19. In una nota firmata da monsignor Michael Router, presidente del Consiglio per la Sanit\u00e0 della Conferenza episcopale, i presuli ribadiscono quanto dichiarato lo scorso dicembre e cio\u00e8 che una vaccinazione sicura ed efficace \u00e8 essenziale per la prevenzione e che va fatta non solo per proteggere se stessi \u201cma anche per proteggere la vita e la salute dei pi\u00f9 vulnerabili e per il bene comune dell\u2019umanit\u00e0\u201d. \u201cLo sviluppo e la somministrazione dei vaccini sta gi\u00e0 tranquillizzando chi \u00e8 pi\u00f9 vulnerabile al virus e ci aiuter\u00e0 a tornare al pi\u00f9 presto alla normalit\u00e0 nel lavoro, nella scuola, nella pratica religiosa e nelle attivit\u00e0 sportive e ricreative\u201d, afferma la nota, che saluta il rapido avanzamento della campagna vaccinale nel sud come in nord Irlanda e in particolare l\u2019avvenuto completamento delle vaccinazioni del personale e degli ospiti delle strutture sociosanitarie per anziani e degli operatori sanitari. In vista dell\u2019avvio della seconda fase vaccinale, i vescovi invitano quindi tutte le parrocchie e il personale religioso a promuovere il programma di vaccinazioni e ad incoraggiare i fedeli ad avvalersi di questa possibilit\u00e0. Infine, l\u2019appello al Ministero della salute e alle autorit\u00e0 sanitarie a dare priorit\u00e0 anche ai cappellani che lavorano in strutture socio-sanitarie e ai sacerdoti che devono celebrare funerali. (LZ)\n24 febbraio - COLOMBIA I vescovi di Antioquia e Choc\u00f3 chiedono al governo maggiore attenzione ai territori colpiti dalla violenza\nI vescovi dei dipartimenti di Antioquia e Choc\u00f3, in un videomessaggio diffuso il 22 febbraio su YouTube, hanno chiesto con forza e chiarezza al governo nazionale di guardare con maggiore attenzione a questi territori e alla subregione di Baud\u00f3, cos\u00ec duramente colpiti dalla violenza. Rivolgendosi inoltre ai gruppi illegali, dopo l\u2019assassinio di Luz Aida Concha, una donna indigena della comunit\u00e0 Miacora, li hanno esortati a fermare questa ondata di violenza e a considerare la sofferenza da loro causata alla comunit\u00e0. Monsignor Juan Carlos Barreto Barreto, vescovo di Quibd\u00f3, monsignor Mario de Jes\u00fas \u00c1lvarez G\u00f3mez, vescovo di Istimina \u2013 Tad\u00f3, e monsignor Hugo Alberto Torres Mar\u00edn, vescovo di Apartad\u00f3, impegnati dal 22 al 26 febbraio nell\u2019ascolto delle vittime della disputa territoriale tra l\u2019Esercito di Liberazione Nazionale (ELN) e le Forze di Autodifesa Gaitanista della Colombia (AGC), in questo loro intervento hanno spiegato che \u201cla Chiesa vuole collaborare e stare accanto\u201d agli abitanti dei due dipartimenti, ma che spetta ai governi nazionali, dipartimentali e locali agire \u201caffinch\u00e9 queste comunit\u00e0 possano cominciare a riprendersi e a percorrere il cammino della redenzione\". Dinanzi ad \"assassinii, mine antiuomo, reclutamento di minori, sfollamenti, isolamento, minacce a leader e a comunit\u00e0\", che continuano a terrorizzare queste popolazioni, \u201cla risposta che si chiede \u00e8 integrale\" ha dichiarato monsignor Barreto, ricordando l\u2019importanza della presenza dei vescovi in questi territori, per rendere visibile questa realt\u00e0 alla comunit\u00e0 internazionale e allo Stato colombiano. (AP)\n24 febbraio - POLONIA Domenica Ad Gentes 2021. Monsignor Mazur: viviamo a pieno l\u2019Eucaristia\n\u201cPreghiamo affinch\u00e9 i missionari traggano forza dall'Eucaristia per le loro lotte quotidiane, il ministero della Parola e la testimonianza dell'amore\u201d, cos\u00ec il presidente della Commissione episcopale polacca per le Missioni, monsignor Jerzy Mazur ha scritto in un messaggio diffuso per la domenica Ad Gentes, per la quale quest'anno \u00e8 stato scelto il tema: \"Viviamo l'Eucaristia\",\n[come ricorda il sito della Conferenza episcopale polacca.](https://episkopat.pl/bp-mazur-na-niedziele-ad-gentes-zyjmy-eucharystia/) La seconda domenica di Quaresima \u00e8 celebrata nella Chiesa in Polonia come Giorno di preghiera, digiuno e solidariet\u00e0 con i missionari: \"Ringraziando Dio per i loro sforzi e la loro devozione al Vangelo, chiediamogli di proteggerli dai pericoli, aiutarli nelle difficolt\u00e0 e benedire il loro lavoro - ha continuato il presule ricordando che attualmente in Asia e Oceania, Africa e Madagascar e in America Latina ci sono 1883 missionari e missionarie in servizio - siamo orgogliosi che durante la pandemia, i missionari siano rimasti ai loro posti, anche se molte ong si sono ritirate dai territori di missione. Essi sono rimasti per essere un segno di speranza e per portare sollievo agli afflitti, ai malati e ai poveri\u201d. Monsignor Mazur ha poi rivolto parole di gratitudine a tutti coloro che si uniscono al lavoro missionario, e in modo speciale ha ringraziato i malati e i sofferenti: \"L'Eucaristia d\u00e0 la forza di portare la Croce della malattia e della disabilit\u00e0, ma \u00e8 necessario chiedere per i missionari l\u2019intercessione della grazia affinch\u00e9 continuino ad annunciare il Vangelo\". Il presule ha anche fatto appello alle famiglie, vere chiese domestiche: \"Educate i bambini e i giovani allo spirito di solidariet\u00e0 e di fratellanza cristiana. I missionari si aspettano il nostro aiuto\", ha scritto. L'anno scorso, l'Opera di Carit\u00e0 \"Ad Gentes\" ha realizzato 99 progetti e ha sostenuto la lotta contro gli effetti della pandemia tra i poveri: \"I missionari si aspettano il nostro aiuto. Poich\u00e9 svolgono molte opere evangelizzatrici, educative, mediche e caritative, hanno bisogno di risorse materiali per sostenerle\u201d, ha concluso il vescovo. (RB)\n24 febbraio - IRLANDA Incontro tra governo e vescovi: rinnovato sostegno a esigenze di salute pubblica\nSi \u00e8 svolto nei giorni scorsi un incontra bilaterale tra i rappresentanti del governo irlandese e i vescovi della Chiesa cattolica d\u2019Irlanda, nelle persone di monsignor Eamon Martin, arcivescovo metropolita di Armagh; monsignor Dermot Farrell, arcivescovo metropolita di Dublino e Primate d\u2019Irlanda; monsignor Kieran O'Reilly, arcivescovo di Cashel ed Emly, e monsignor Michael Neary, per discutere l'attuale livello di restrizioni Covid-19 e il desiderio della Chiesa di tornare al culto in presenza, in particolare durante la stagione della Quaresima e con l'avvicinarsi della Settimana Santa e della Pasqua.\n[Come riferisce il sito della Conferenza episcopale irlandese](https://www.catholicbishops.ie/2021/02/22/bilateral-meeting-between-taoiseach-and-catholic-church-leaders-2/), gli arcivescovi hanno richiesto l'incontro come parte del dialogo costruttivo in corso riguardante la pandemia di Covid-19 e le restrizioni al culto pubblico. Riconoscendo le enormi sfide che la pandemia pone, gli arcivescovi hanno sottolineato il loro desiderio di continuare a sostenere il messaggio di salute pubblica e di incoraggiare tutte le misure necessarie, compresa la vaccinazione, per proteggere la salute e il benessere, soprattutto quello dei pi\u00f9 vulnerabili. I presuli, tuttavia, hanno condiviso anche la loro preoccupazione per il fatto che la vita attuale \u00e8 particolarmente stressante e difficile da sopportare per le persone, sia dal punto di vista emotivo che spirituale. Riconoscendo il conforto e la speranza che la partecipazione in presenza alle celebrazioni con il resto della comunit\u00e0 porta, gli arcivescovi hanno chiesto che il culto pubblico riprenda appena sar\u00e0 possibile un allentamento delle restrizioni. I vescovi hanno altres\u00ec espresso un forte desiderio che le persone possano riunirsi in sicurezza quest'anno per le importanti cerimonie della Settimana Santa e della Pasqua, chiedendo al tempo stesso un aumento delle presenze consentite ai funerali. Da parte sua il governo ha ringraziato gli arcivescovi per il loro sostegno e ha riconosciuto l'importanza della Chiesa nella vita delle persone in questo periodo di stress e preoccupazione e ha delineato la preoccupazione riguardo alla diffusione del virus, in particolare le nuove varianti, sottolineando che qualsiasi aumento della mobilit\u00e0 pu\u00f2 avere gravi conseguenze per la salute pubblica e mettere sotto pressione il servizio sanitario. (RB)\n24 febbraio - BOSNIA E ERZEGOVINA Operativo da qualche giorno il refettorio della Caritas Ambrosiana per i profughi di Lipa\nGrazie ai fondi raccolti dalla Caritas Ambrosiana gli oltre 900 sfollati del campo bosniaco di Lipa, devastato il 23 dicembre scorso da un incendio, possono finalmente mangiare un pasto al caldo dopo due mesi passati al gelo, senza acqua, elettricit\u00e0 e servizi igienici. Come riferisce riferisce un comunicato dell'organizzazione, da venerd\u00ec scorso \u00e8 infatti operativo un refettorio allestito in una tensostruttura che \u00e8 diventata anche un luogo di socializzazione per i migranti, provenienti per lo pi\u00f9 da Pakistan e Afghanistan. Secondo Sergio Malacrida, responsabile dei progetti nell\u2019Est Europa per Caritas Ambrosiana si tratta di un primo passo verso condizioni di vita pi\u00f9 umane: \u201cFinalmente, i profughi possono iniziare ad intravvedere una luce in fondo a quel tunnel in cui sono finiti il 23 dicembre, quando le fiamme hanno distrutto il primo insediamento autorizzato dal governo, un luogo che per altro non sarebbe stato adatto per l\u2019inverno tanto che l\u2019Organizzazione internazionale per le migrazioni (Oim) lo aveva abbandonato per protesta \u2013 spiega -. Ora pu\u00f2 iniziare un nuovo capitolo\u201d. Resta da monitorare la situazione sanitaria ancora molto precaria, aggravata dalla minaccia della pandemia di Covid-19 che ha colpito duramente anche la Bosnia. Nei giorni scorsi sono state consegnate medicine. \u00c8 stata donata un\u2019ambulanza all\u2019ospedale locale e allestita una tenda per i casi di emergenza che al momento viene utilizzata per isolare le persone affette da scabbia, malattia che si \u00e8 molto diffusa tra i migranti a causa delle precarie condizioni igieniche in cui sono costretti a vivere. Di fronte all\u2019ostilit\u00e0 delle autorit\u00e0 locali a riaprire il campo profughi di Bihac, la cittadina pi\u00f9 vicina, il governo di Sarajevo ha stabilito di realizzare proprio a Lipa un campo ufficiale che \u00e8 tuttavia una localit\u00e0 isolata e resta comunque una soluzione transitoria per i migranti decisi a proseguire il loro viaggio verso l\u2019Europa. \u201cAbbiamo iniziato distribuendo legna da ardere, perch\u00e9 nelle prime settimane i migranti non avevano pi\u00f9 un tetto sotto il quale ripararsi e con il gelo non sapevano come riscaldarsi se non accendendo fal\u00f2 in mezzo alla neve. Appena le condizioni lo hanno reso possibile abbiamo portato i farmaci. Ora abbiamo allestito la tenda refettorio per offrire un luogo caldo per i pranzi e la socializzazione. In futuro vedremo\u201d, spiega Luciano Gualzetti, direttore di Caritas Ambrosiana. \u201cQuello che \u00e8 certo e che, come facciamo sempre, anche in questa occasione non ci accontenteremo di interventi a breve termine. Rimarremo accanto a queste persone per tutto il tempo che sar\u00e0 necessario\u201d. Attualmente la Caritas, la Croce Rossa e le Acli, sono tra le poche organizzazioni umanitarie presenti a Lipa per assistere i profughi. (LZ)\n24 febbraio - IRAQ Monsignor Yaldo: la visita del Papa possa contribuire alla pace nel Paese\n\u201cOgni passo in questa visita \u00e8 significativo e ha un suo valore poich\u00e9 incoraggia le persone a essere unite e a lavorare insieme la pace\u201d: lo ha detto monsignor Basel Yaldo, vescovo ausiliare di Baghdad e coordinatore generale per la Chiesa irachena del viaggio in Iraq che Papa Francesco compir\u00e0 dal 5 all\u20198 marzo. A rendere nota la dichiarazione \u00e8 thenationalnews.com, a sua volta riportata da Abouna.org. Il presule auspica che la visita di Francesco possa aiutare il Paese \u201ca essere una nazione dalla mentalit\u00e0 aperta\u201d, soprattutto perch\u00e9 i giovani possano gioiosamente impegnarsi per il loro futuro, per assicurare un domani migliore alla prossima generazione. Oggi in Iraq, dei circa 1,5 milioni di cristiani presenti prima della seconda Guerra del Golfo del 2003, se ne stimano solo 250mila. In tanti sono fuggiti dal Paese anche a causa della guerra settaria. Inoltre, nel 2014, gli attacchi del sedicente Stato Islamico contro i gruppi minoritari hanno inferto un altro duro colpo alle comunit\u00e0 cristiane e molti non sono pi\u00f9 tornati nelle loro case a Mosul e in altre citt\u00e0. In Iraq convivono diverse Chiese di rito orientale, sia cattoliche che ortodosse; la Chiesa cattolica spera che il viaggio apostolico del Papa incoraggi i cristiani iracheni a tornare nei loro luoghi d\u2019origine. \u201cLa visita garantir\u00e0 visibilit\u00e0 ai cristiani - ha aggiunto monsignor Yaldo - dando grande significato e rilevanza alla loro presenza in questa parte del mondo e alle loro sofferenze nel corso della storia\u201d. Papa Francesco si fermer\u00e0 in diverse citt\u00e0, tra cui Baghdad, Erbil, Mosul e l\u2019antica Ur, dimora del patriarca Abramo, il padre delle tre religioni monoteiste, cristianesimo, ebraismo e islam. \u201cUr \u00e8 il momento clou della visita perch\u00e9 - ha evidenziato il vescovo ausiliare di Baghdad - Abramo rappresenta il segno di unit\u00e0 per tutti noi che abitiamo questa terra. Vedere la casa di Abramo sar\u00e0 un grande simbolo di unit\u00e0 per tutte le religioni che hanno questo elemento in comune\u201d. Francesco si sarebbe dovuto recare in Iraq lo scorso anno ma problemi di sicurezza e pandemia hanno fatto slittare il viaggio. Monsignor Yaldo ha precisato che ci sono ancora preoccupazioni su questi due elementi, ma che premura della Chiesa \u00e8 \u201cgarantire la sicurezza di tutti\u201d. L\u2019auspicio del presule \u00e8 che la visita del Papa possa contribuire alla pace nel Paese, dove da anni si soffre tanto. (TC)\n24 febbraio - ECUADOR Nell\u2019arcidiocesi di Guayaquil aumentano a sei gli anni di formazione cristiana per i bambini. Aggiunti i livelli di Iniziazione e Studio Biblico\nCon l\u2019obiettivo di approfondire e rafforzare lo studio della fede cristiana, da quest\u2019anno, nell\u2019arcidiocesi di Guayaquil e nelle diocesi di Babahoyo e San Jacinto, in Ecuador, nel piano di formazione catechetica si aggiungeranno i livelli \u201cIniziazione\u201d e \u201cStudio biblico\u201d, dunque gli anni di catechismo diventano sei. Il\n[decreto](http://www.arquidiocesisdeguayaquil.org.ec/wp-content/uploads/Decreto-CATEQUESIS-PRESARAMENTAL.pdf) con le nuove disposizioni, riferisce il portale dell\u2019arcidiocesi, interessa parrocchie, scuole, collegi e i chiese rettorali. Gi\u00e0 la Conferenza episcopale aveva stabilito che la formazione cristiana passasse da quattro a sei livelli e diverse parrocchie si erano adeguate. Ora l\u2019arcidiocesi di Guayaquil ha disposto l\u2019obbligatoriet\u00e0, precisando che i bambini potranno cominciare il catechismo all\u2019et\u00e0 di 7 anni. L\u2019itinerario di catechesi per bambini e adolescenti, dunque, consta adesso dei livelli di: Iniziazione, Prima Comunione 1, Prima Comunione 2, Biblico, Cresima 1 e Cresima 2. Il responsabile della Commissione Magistero dell\u2019arcidiocesi, monsignor Giovanni Piccioli, ha spiegato che i due nuovi anni aggiunti sono molto importanti per la formazione dei bambini, che vi apprenderanno, in modo didattico, i misteri della fede, come quella della Creazione o della Salvezza. Nei due nuovi livelli, inoltre, i ragazzi impareranno a usare, e leggere la Bibbia, a riflettere sui testi e a viverli. Quest\u2019anno le iscrizioni al catechismo riguarderanno i livelli di Iniziazione, Comunione 2, Biblico e Cresima 2. Il prossimo anno i sacramenti della Prima Comunione e della Cresima non saranno celebrati, mentre nel 2023 saranno aperti tutti e sei i livelli di catechesi. Monsignor Piccioli ha esortato genitori e ragazzi a non lasciarsi scoraggiare da questo nuovo provvedimento. \u201cNonostante sia aumentato il tempo della catechesi (sei anni), il periodo che dedichiamo allo studio della fede \u00e8 molto breve (un\u2019ora alla settimana), ed \u00e8 un\u2019opportunit\u00e0 per saperne di pi\u00f9 su nostro Signore Ges\u00f9 Cristo\u201d. Le parrocchie hanno aperto le iscrizioni al catechismo, ma a causa della pandemia le lezioni saranno ancora proposte in modalit\u00e0 virtuale. (TC)\n24 febbraio - REGNO UNITO Cardinale Nichols: necessaria legislazione inequivocabile per combattere odio ed estremismo\nSostegno e approvazione al nuovo rapporto della Commissione per il contrasto all'estremismo nel Regno Unito che richiama l'attenzione sulle lacune della legislazione che consentono agli estremisti di operare impunemente nel Paese, \u00e8 stato espresso dai vescovi britannici attraverso il loro presidente, il cardinale Vincent Nichols,\n[sul sito della Conferenza episcopale di Inghilterra e Galles](https://www.cbcew.org.uk/cardinal-unambiguous-legislation-needed-to-combat-hateful-extremism/). \u201cOperating with Impunity\u201d, questo il nome del rapporto, evidenzia alcuni dei contenuti estremisti pi\u00f9 scioccanti e pericolosi attualmente legali nel Regno Unito. \"L'estremismo \u00e8 un pericolo e quindi abbiamo bisogno di lavorare insieme per garantire che ci sia una legislazione inequivocabile che non solo prevenga e penalizzi coloro che lo diffondono, ma protegga anche coloro che lo sperimentano\u201d, ha commentato il cardinale Nichols. \u201cIl rapporto della Commissione \u00e8 un contributo significativo a una questione molto importante. L'aumento dell'estremismo di odio, non ultimo attraverso l'uso dei social media, \u00e8 una grave preoccupazione e richiede sforzi continui da parte di tutti coloro che hanno a cuore il nostro bene comune \u2013 ha continuato il porporato - \u00e8 una voce stimolante nel richiamare l'attenzione su queste questioni, con tutta la sensibilit\u00e0 e risonanza dovute\u201d. \u201cAffinch\u00e9 la libert\u00e0 di religione e la libert\u00e0 di parola siano realizzate nel loro significato, devono includere il diritto di esprimere opinioni che vanno contro il consenso culturale prevalente, senza abbracciare o proporre odio o violenza\u201d, ha concluso il cardinale Nichols che cita poi l\u2019Enciclica Fratelli Tutti di Papa Francesco: \"L'autentico dialogo sociale implica la capacit\u00e0 di rispettare il punto di vista dell'altro e di ammettere che esso pu\u00f2 includere convinzioni e preoccupazioni legittime... \u00e8 auspicabile che essi articolino le loro posizioni per il bene di un pi\u00f9 fruttuoso dibattito pubblico\u201d. (RB)\n23 febbraio - BURKINA FASO I vescovi lanciano una raccolta fondi per sostenere i pi\u00f9 bisognosi\nSi concluder\u00e0 domenica la campagna di raccolta fondi che si svolger\u00e0 in tutte le diocesi, le parrocchie e le comunit\u00e0 cristiane del Burkina Faso, lanciata dalla Conferenza episcopale, per alimentare il \u201cFondo Cattolico di Solidariet\u00e0 Alfred Diban\u201d. Lo ha spiegato ieri il presidente della Conferenza episcopale Burkina-Niger e vescovo di Dori, monsignor Laurent Dabir\u00e9, nel corso di una conferenza stampa svoltasi a Ouagadougou. Istituito due anni fa, il Fondo \u00e8 stato pensato dai vescovi per far fronte alle emergenze provocate da crisi umanitarie, disastri naturali e altre situazioni precarie e alimentare la solidariet\u00e0. L\u2019iniziativa viene portata avanti con la collaborazione dell\u2019Organizzazione cattolica per lo sviluppo e la solidariet\u00e0 (OCADES). \u201cObiettivo principale del fondo in Burkina Faso \u00e8 aiutare gli sfollati interni o quanti sono stati colpiti da disastri naturali o epidemie, concentrando gli interventi anzitutto sulla sicurezza alimentare\u201d ha detto monsignor Dabir\u00e9. Il presule ha precisato inoltre che la Chiesa vuole essere al fianco di quelle persone che per un motivo o per un altro si trovano in condizioni di precariet\u00e0 e ha esortato quanti possono offrire un contributo a prendere parte alla raccolta fondi attraverso i canali appositamente predisposti. Lo slogan della campagna di raccolta fondi si ispira ai versetti 7-9 della seconda lettera di San Paolo ai Corinzi: \u201cCiascuno dia secondo quanto ha deciso nel suo cuore, non con tristezza n\u00e9 per forza, perch\u00e9 Dio ama chi dona con gioia\u201d. (TC)\n23 febbraio - ITALIA Monsignor Nosiglia ricorda i senzatetto morti a causa del freddo: per aiutarli occorre accompagnarli e reinserirli nella societ\u00e0\nNon basta l\u2019assistenzialismo, per aiutare i senza fissa dimora \u00e8 necessario promuovere verso ciascuno di loro una sinergia di relazioni ricche di amicizia e di impegno permanente. \u00c8 in sintesi quanto ha evidenziato questo pomeriggio monsignor Cesare Nosiglia, arcivescovo di Torino e Susa che nel duomo del capoluogo piemontese ha presieduto una Messa in suffragio dei senza fissa dimora morti a causa del freddo. Il presule ha ricordato, in particolare Modesta Valenti, deceduta a Roma 36 anni fa, e altri due senzatetto morti in questo mese, Mostafa Hait Bella e Radu Chirinbuta, e ha poi ringraziato la Comunit\u00e0 di Sant\u2019Egidio e le altre realt\u00e0 che si occupano di chi vive in strada, \u201coffrendo loro qualcosa di cui hanno bisogno ma soprattutto avviando con ciascuno un rapporto di amicizia e affetto, aprendo il proprio cuore e riconoscendo in esse la dignit\u00e0 che va sempre rispettata e promossa\u201d. Per monsignor Nosiglia, per quanti non hanno un posto in cui dormire il primo passo da compiere \u00e8 l\u2019accoglienza. \u201cAccogliere significa far spazio nel cuore, nelle proprie case, nel proprio tempo, al prossimo in difficolt\u00e0\u201d ha detto l\u2019arcivescovo di Torino che ritiene poi necessario l\u2019accompagnamento, \u201cun aiuto concreto che sfoci nel mondo del lavoro \u2026 il cuore del welfare di inclusione sociale\u201d, l\u2019educare a mettersi in gioco per aiutare gratuitamente il prossimo in difficolt\u00e0, e infine l\u2019attivazione di una rete di interventi. \u201cIl Vangelo ci fa comprendere come tutto ci\u00f2 \u00e8 realizzabile se accogliamo la novit\u00e0 assoluta che Ges\u00f9 ci ha donato\u201d ha aggiunto il presule che ritiene fondamentale considerarsi ed essere \u201cfigli e fratelli in una famiglia che ingloba quella naturale\u201d, che \u201cva oltre i suoi confini e si allarga a tutti, supera le barriere che umanamente sono insite nel pure importante \u2018mio\u2019 e apre a un \u2018noi\u2019 di condivisione che crea nuovi legami di amore, forti, indissolubili di amore e di eternit\u00e0\u201d. L\u2019arcivescovo di Torino ha rimarcato inoltre che \u201c\u00e8 bene provare a costruire soluzioni che mettano in campo tutte le forze sane della citt\u00e0\u201d, ma ha osservato che le sole strutture organizzative non sono sufficienti. \u201cOccorre l\u2019impegno comune per creare le condizioni necessarie perch\u00e9 questi nostri fratelli sappiano cogliere le opportunit\u00e0 che la nostra comunit\u00e0 mette a loro disposizione - ha concluso monsignor Nosiglia - e trovino la forza di una nuova speranza capace di mettere in campo le loro resilienze\u201d. (TC)\n23 febbraio - REPUBBLICA DEMOCRATICA CONGO Dal Consiglio ecumenico delle Chiese la condanna all\u2019attentato alla missione Onu in cui hanno perso la vita tre persone\nIl segretario generale ad interim del Consiglio ecumenico delle Chiese (Coe), il reverendo Ioan Sauca, condanna l\u2019attacco al convoglio delle Nazioni Unite avvenuto ieri nella Repubblica Democratica del Congo orientale in cui sono rimasti uccisi l\u2019ambasciatore italiano Luca Attanasio, un uomo della sua scorta, il carabiniere, Vittorio Iacovacci, e l\u2019autista, Mustapha Milambo. Il diplomatico era in missione di pace verso Rutshuru a bordo di mezzi del Programma Alimentare dell\u2019Onu. \u201cChiediamo la fine di questi attacchi insensati che violano la protezione essenziale degli operatori umanitari - ha detto il reverendo Sauca -. Rivolgiamo la nostra preghiera per le famiglie che hanno perso i loro cari e porgiamo loro le nostre pi\u00f9 sentite condoglianze\u201d. In un comunicato, il Consiglio ecumenico delle Chiese osserva che l\u2019agguato alla missione Onu si inquadra in un pi\u00f9 ampio sfondo di sofferenza provocata dalle atrocit\u00e0 dei gruppi armati nella regione nord-orientale e aggiunge che, segnati da una lunga e complessa storia di violenza etnica transfrontaliera, da interferenze esterne e dallo sfruttamento di ricche risorse minerarie, i conflitti che vi si consumano hanno ripercussioni a livello nazionale, regionale e internazionale. Per il segretario generale ad interim del Coe, quanto accaduto ieri \u201cdovrebbe riaffermare l'impegno della comunit\u00e0 internazionale per la pace, la sicurezza e la giustizia nella regione\u201d. \u201cIl nostro obbligo morale \u00e8 sostenere le comunit\u00e0 locali provate da decenni da terribili sofferenze\u201d conclude il reverendo Sauca. (TC)\n23 febbraio - ITALIA A Padova riaprono i Musei di Sant'Antonio, patrimonio di cultura e devozione - FOTO\nUn patrimonio culturale e di devozione finalmente di nuovo aperto al pubblico. E' quello costituito dai tre siti del complesso museale della Pontificia Basilica di Sant\u2019Antonio a Padova che, chiusi da novembre scorso a causa dell'emergenza Covid-19, tornano ad essere accessibili a partire da oggi (23 febbraio). Si tratta nello specifico del Museo Antoniano, dell'Oratorio di San Giorgio e della Scuola del Santo. Il biglietto per i tre siti \u00e8 unico e da diritto a godere dei tesori artistici realizzati nei secoli per la Basilica e per la Veneranda Arca, custoditi nel Museo Antoniano, vera e propria stanza delle meraviglie: custodisce al suo interno dipinti, sculture, gessi, paramenti sacri, arazzi, oreficerie. Tra questi si segnalano autentici capolavori come la lunetta ad affresco di Andrea Mantegna, le tarsie lignee quattrocentesce, la preziosa Navicella di arte orafa tedesca del Cinquecento, le pale d\u2019altare di Tiepolo, Carpaccio e Piazzetta o un raro paramento liturgico tessuto a Lione nel Settecento. Nel Museo inoltre \u00e8 possibile ammirare la mostra permanente dedicata a \"Donatello al Santo\": fotografie, calchi in gesso e pannelli informativi offrono la possibilit\u00e0 al visitatore di vedere da vicino i capolavori che il celebre artista fiorentino realizz\u00f2 per a Padova per il Santo. Spazio anche alla devozione popolare con una sezione espositiva dedicata agli ex-voto donati alla Basilica dai fedeli come ringraziamento delle grazie ricevute da sant\u2019Antonio. All'interno dell\u2019Oratorio di San Giorgio, appena dotato di un nuovo sistema illuminotecnico immersivo, \u00e8 possibile ammirare gli affreschi di Altichiero da Zevio, testimonianza di come a fine Trecento a Padova la lezione di Giotto fosse assimilata ed elaborata. Infine la Scoletta del Santo, prestigiosa sede dell\u2019Arciconfraternita di sant'Antonio, \u00e8 scrigno di pregevoli opere d'arte nate per educare alla vita cristiana attraverso gli insegnamenti e le esperienze di vita e di apostolato di Antonio. E' grande l'emozione di chi entra nella Sala Priorale che custodice un meraviglioso ciclo di dipinti rinascimentali, tra cui spiccano quelli di Girolamo Tessari, Bartolomeo Montagna, Jacopo da Verona, Domenico Campagnola, Antonio Buttafuoco, e i tre realizzati da Tiziano Vecellio nel 1511: un'anteprima della sua geniale pittura e momento d\u2019inizio del Rinascimento della pittura veneta. L'orario di visita ai tre siti \u00e8 dal marted\u00ec al venerd\u00ec (dalle 9 alle 13 e dalle 14 alle 18). Gli ingressi sono contingentati e, a differenza di quanto accadeva nel periodo pre-pandemico, non saranno consentiti durante il fine settimana. (PO)\n23 febbraio - GIORDANIA A Jubeiha la nuova chiesa di San Paolo Apostolo frequentata da 1.200 famiglie di rito latino\nAnche monsignor William Shomali, vicario patriarcale latino della Giordania, ha celebrato Messa nella nuova chiesa di San Paolo Apostolo di Jubeiha, a circa 10 chilometri a nord-ovest di Amman, in Giordania. I lavori sono stati completati, dopo pi\u00f9 di quattro anni, a dicembre e la prima celebrazione eucaristica si \u00e8 svolta a Natale. Monsignor Shomali ha fatto visita alla parrocchia il 14 febbraio scorso. L\u2019idea di fondare una parrocchia a Jubeiha, riferisce il portale del Patriarcato latino di Gerusalemme, risale al 1984. La ebbe don Labib D\u2019Aibes, costatando che la comunit\u00e0 cristiana stava crescendo. La costruzione di una scuola parrocchiale ha portato ad un ulteriore aumento dei cristiani, costretti poi ad assistere alle messe nell\u2019atrio del plesso scolastico. Nel 2016 si \u00e8 pensato ad un nuovo edificio che permettesse di celebrare con pi\u00f9 agio le liturgie e di partecipare meglio alla vita parrocchiale, cos\u00ec grazie ai fondi raccolti dalla comunit\u00e0 locale e alla generosit\u00e0 di donatori privati il progetto ha cominciato a prendere vita. A donare il terreno per la costruzione della chiesa \u00e8 stato un parrocchiano e cavaliere dell'Ordine Equestre del Santo Sepolcro di Gerusalemme, Omar Naber, che ha anche contribuito alle prime fasi di costruzione. Altri fondi sono stati offerti, nel corso degli anni, dall\u2019Ordine Equestre del Santo Sepolcro. Nel marzo dello scorso anno, quando la pandemia di Covid-19 ha raggiunto anche la Giordania, il governo ha imposto il lockdown, i lavori sono stati bloccati. Ripresi a giugno, sono stati ultimati a fine anno. La chiesa di San Paolo Apostolo pu\u00f2 ospitare circa mille fedeli ed \u00e8 dotata di diversi servizi. Oggi Jubeiha conta 1.200 famiglie di rito latino, alla nuova parrocchia spetta la cura delle anime della parte settentrionale del Governatorato di Amman, che comprende ben 12.000 cristiani. (TC)\n23 febbraio - PER\u00d9 \u201cRespira Per\u00f9\u201d: raccolti quasi 8 milioni di euro per acquistare impianti per la produzione di ossigeno e attrezzature mediche\nLa campagna Respira Per\u00f9, avviata dalla Conferenza episcopale peruviana, in collaborazione con la Societ\u00e0 nazionale delle industrie e con l\u2019Universit\u00e0 Sant\u2019Ignazio di Loyola, allo scopo di fornire attrezzature mediche per aiutare a combattere il Covid-19 in tutto il Paese, \u00e8 riuscita a raccogliere pi\u00f9 di 3,5 milioni di soles, quasi 8 milioni di euro. L\u2019annuncio \u00e8 stato fatto durante la seconda \u201ctelemaratona\u201d di quattro ore, tenutasi nel fine settimana su Panamericana Televisi\u00f3n. Gli organizzatori hanno riferito che i proventi saranno investiti per acquistare impianti per la produzione di ossigeno e per continuare a fornire attrezzature e forniture mediche agli ospedali del Paese. Monsignor Miguel Cabrejos, presidente dell\u2019Episcopato, in un messaggio trasmesso nel corso della Temaratona, ha ringraziato le aziende e i singoli per la loro generosit\u00e0, sottolineando il valore profondamente umano e spirituale degli sforzi fatti per salvare vite umane. Anche il presidente e fondatore dell\u2019Universit\u00e0 Sant\u2019Ignazio di Loyola, Ra\u00fal Diez Canseco Terry, ha ricordato tutte le persone di buon cuore che hanno lavorato, anche in silenzio, per aiutare gli altri e ha proposto di riformulare l\u2019assetto della politica sanitaria e di dare priorit\u00e0 alla fornitura di ossigeno. Ha suggerito inoltre al settore privato di creare centri di ossigenoterapia temporanea per i lavoratori e tutta la comunit\u00e0. Il presidente della Societ\u00e0 nazionale delle industrie, Ricardo M\u00e1rquez Flores, invece, ha messo in risalto la capacit\u00e0 dell\u2019azienda di produrre impianti di ossigeno per rafforzare la capacit\u00e0 di risposta all\u2019emergenza delle strutture ospedaliere. E ha concluso sottolineando come la volont\u00e0 e la solidariet\u00e0 dei peruviani manifestate in tempi cos\u00ec difficili, dovrebbero incoraggiare tutti a continuare a collaborare con il Paese. (AP)\n23 febbraio - MALESIA I vescovi malesi si oppongono al rimpatrio di 1.200 cittadini del Myanmar\n\"\u00c8 stato recentemente riportato da diverse fonti informative locali e internazionali che la Malesia sta per rimpatriare dalle sue coste 1.200 cittadini del Myanmar, e tra questi ci sono anche rifugiati e richiedenti asilo\u201d. Cos\u00ec scrive oggi la Conferenza episcopale malese - riporta UCA News -, in un comunicato, in cui esorta il governo a mostrare umanit\u00e0 e ad astenersi dal rimpatriare i cittadini del Paese birmano. All'inizio del mese, l'ambasciata del Myanmar a Kuala Lumpur ha scritto al Ministero degli Esteri malese, chiedendo il rimpatrio di \"1.200 cittadini del Myanmar senza documenti\" su tre navi della marina birmana. La richiesta \u00e8 stata accettata dal direttore generale dell'Immigrazione malese, Khairul Dzaimee Daud, e le navi dovrebbero lasciare le coste malesi proprio oggi, 23 febbraio. Il rimpatrio arriva dopo mesi di raid e arresti dei migranti, in seguito ad episodi di rabbia del popolo malese per la presenza di lavoratori stranieri e rifugiati Rohingya, accusati di diffondere la pandemia di coronavirus e di gravare sulle risorse dello Stato in una situazione di difficolt\u00e0. Dall\u2019anno scorso, sono stati centinaia i migranti e i richiedenti asilo senza documenti arrestati e rinchiusi in 12 centri di detenzione sovraffollati. \u201cIn un momento di grave incertezza politica in Myanmar \u2013 hanno affermato i vescovi -, la nostra fede ci dice che non possiamo rimanere in silenzio ed essere complici di questa azione nei confronti di coloro che sono fuggiti a causa di una grave crisi umanitaria\u201d. L\u2019Episcopato ha sottolineato che il compito di \"garantire la sicurezza personale ai rifugiati, ai migranti e ai richiedenti asilo pi\u00f9 vulnerabili non deve essere regolato solo dalle leggi internazionali, ma anche dalle leggi dell'umanit\u00e0, che sono fondate sulla misericordia, la compassione e l'amore\". Invitando, dunque, il governo malese a non sottoporre le vite di queste persone ad un destino incerto e sconosciuto, rimpatriandoli in un momento in cui il Myanmar, in seguito al colpo di Stato militare sta vivendo una situazione politica tumultuosa, i presuli hanno chiesto che anche \u201corganizzazioni internazionali come l'UNHCR siano autorizzate a controllare questi individui in modo che la loro sicurezza personale possa essere garantita. Come malesi attenti \u2013 hanno precisato -, non dovremmo sottoporre nessuno a situazioni che siano segnate dalla paura, dall'incertezza e dal disagio\". Come ci ricorda l\u2019enciclica di Papa Francesco \u201cFratelli tutti\u201d, \u201csiamo parte di una pi\u00f9 grande famiglia umana\u201d e \u201cla nostra fraternit\u00e0 umana \u2018trascende le barriere della geografia e della distanza\u2019\" hanno scritto, concludendo che la Chiesa \u201cnon pu\u00f2 chiudere gli occhi di fronte ai bisognosi e ai vulnerabili, indipendentemente da chi siano e da dove vengano, soprattutto in tempi di crisi\u201d. (AP)\n23 febbraio - SANTA SEDE Monsignor Jurkovi\u010d: derogare all\u2019accordo sui diritti di propriet\u00e0 intellettuale per garantire l\u2019accesso universale a vaccini Covid-19\nRimuovere alcune restrizioni sulla propriet\u00e0 intellettuale che ostacolano l\u2019accesso universale ai vaccini anti-Covid-19. A chiederlo \u00e8 stato monsignor Ivan Jurkovi\u010d, Osservatore Permanente della Santa Sede presso le Nazioni Unite a Ginevra, intervenuto stamani al Consiglio per i diritti della propriet\u00e0 intellettuale attinenti al commercio (TRIPs), presso l\u2019Organizzazione Mondiale del Commercio (Omc). \u201cNelle ultime settimane - ha osservato monsignor Jurkovi\u010d - abbiamo visto come alcuni Paesi e aziende continuino a privilegiare accordi bilaterali, facendo salire i prezzi e tentando di saltare la fila\u201d. Questo nonostante Papa Francesco abbia messo in guardia dal rischio di dare la priorit\u00e0 nell\u2019accesso al vaccino ai pi\u00f9 ricchi. Inoltre, l\u2019Osservatore permanente ha messo in evidenzia un altro paradosso: da un lato, la maggior parte dei Paesi del mondo sta registrando ritardi nei programmi di vaccinazione a causa di una produzione insufficiente, mentre, dall\u2019altro, in molti Paesi esistono numerosi impianti di produzione in grado di produrre vaccini sicuri ed efficaci che non possono farlo proprio a causa delle restrizioni sulla propriet\u00e0 intellettuale. Secondo la Santa Sede, considerata l\u2019urgenza di tali vaccini nell\u2019attuale emergenza sanitaria, ma anche le ingenti somme investite dagli Stati per il loro sviluppo, essi andrebbero considerati come un \u201cbene pubblico\u201d al quale \u201ctutti dovrebbero avere accesso, senza discriminazioni, secondo il principio della destinazione universale dei beni\u201d richiamato da Papa Francesco. Tuttavia \u2013 ha evidenziato il Nunzio apostolico - gli attuali complessi meccanismi per la legittima protezione dei diritti di propriet\u00e0 intellettuale rappresentano un ostacolo in questo senso. \u201cAnche in tempi \u2018normali\u2019 il meccanismo dell'articolo 31bis dell\u2019accordo TRIPs, istituito per aiutare i Paesi con capacit\u00e0 di produzione farmaceutica insufficiente o assente, \u00e8 stato ampiamente criticato a causa della macchinosit\u00e0 delle sue procedure\u201d, ha osservato, sottolineando che le \u201cpolitiche e le leggi dovrebbero mantenere una prospettiva incentrata sul rispetto e sulla promozione della dignit\u00e0 umana, in uno spirito di solidariet\u00e0 all'interno e tra le nazioni\u201d. Di qui la richiesta della Santa Sede di una deroga all\u2019applicazione e implementazione delle sezioni 1, 4, 5 e 7 della seconda parte dell'accordo, per la prevenzione, il contenimento o la cura del Covid-19. La decisione di concedere questa deroga \u2013 ha concluso monsignor Jurkovi\u010d - sarebbe un \u201csegnale forte che dimostrerebbe un impegno reale\u201d e quindi la volont\u00e0 di passare \u201cdalle parole ai fatti nell\u2019interesse di tutta la famiglia umana\u201d. (LZ)\n23 febbraio - ITALIA La Cei: dall\u2019incontro di Bari dello scorso anno pi\u00f9 collaborazione e solidariet\u00e0 fra le Chiese del Mediterraneo\nLa Conferenza episcopale italiana fa un bilancio di quanto accaduto ad un anno dall\u2019incontro di riflessione e spiritualit\u00e0 \u201cMediterraneo frontiera di pace\u201d svoltosi a Bari e che ha coinvolto i vescovi di 20 paesi. Le Chiese del Mare Nostrum, si legge in un comunicato, hanno consolidato forme di collaborazione e solidariet\u00e0 per dare risposte comuni a problemi comuni. Ne sono esempio la solidariet\u00e0 portata dalla Chiesa italiana al Libano, colpito il 4 agosto scorso da una tremenda esplosione nella zona portuale di Beirut, e alla popolazione della Croazia, devastata da una serie di scosse sismiche nel mese di dicembre. Inoltre \u201cil confronto tra Chiese sorelle e il supporto vicendevole hanno continuato a caratterizzare i mesi della crisi sanitaria\u201d e proprio la pandemia di Covid-19 sta dimostrando che \u201cl\u2019umanit\u00e0 \u00e8 una sola e che i destini dei popoli sono strettamente correlati in questa era globale\u201d. L\u2019incontro di Bari, sottolinea il cardinale Gualtiero Bassetti, presidente della Cei, \u00e8 stato \u201cla prima tappa, l\u2019inizio di un cammino che era necessario intraprendere, per dare la nostra risposta col Vangelo ai problemi della Chiesa, alle nostre Chiese e alla societ\u00e0 di oggi\u201d. Nel solco di \u201cMediterraneo frontiera di pace\u201d si \u00e8 alimentato lo spirito di fraternit\u00e0 e condivisione maturati durante l\u2019incontro, fa sapere la Cei. Di fronte al diffondersi della pandemia e dalle sue tragiche conseguenze, i vescovi dei paesi del Mediterraneo hanno convenuto sulla necessit\u00e0 di individuare piste per far s\u00ec che l\u2019evento dello scorso anno non resti un unicum, ma apra cammini di riflessione e di azione a livello locale e internazionale. In questo senso \u00e8 da leggere la recente visita di una delegazione della Cei in Niger e la volont\u00e0 del cardinale Bassetti di riprendere l\u2019intuizione di Bari per rendere il Mare Nostrum quel \u201cgrande lago di Tiberiade\u201d che fu in passato, come lo definiva Giorgio La Pira, le cui sponde tornino ad essere simbolo di unit\u00e0 e non di confine. \u201c\u00c8 essenziale proseguire in questo percorso di comunione - afferma il presidente della Cei -, nell\u2019orizzonte indicatoci da Papa Francesco che, nella Fratelli tutti, ci ricorda che il dialogo perseverante e coraggioso, anche se non fa notizia, aiuta il mondo a vivere meglio, molto pi\u00f9 di quanto possiamo rendercene conto\u201d. (TC)\n23 febbraio - PORTOGALLO Vescovi salutano il rinvio della Legge sull\u2019eutanasia alla Corte Costituzionale\nI vescovi portoghesi salutano con soddisfazione la decisione del Presidente Marcelo Rebelo de Sousa di inviare alla Corte Costituzionale la controversa legge sull\u2019eutanasia approvata dal Parlamento il 29 gennaio scorso. Lo ha dichiarato all\u2019\n[agenzia Ecclesia](https://agencia.ecclesia.pt/portal/eutanasia-conferencia-episcopal-sauda-recurso-do-presidente-da-republica-ao-tribunal-constitucional/), il portavoce della Conferenza episcopale (CEP), padre Manuel Barbosa, precisando che, quale che sia la decisione della Corte, la Chiesa a lottare per la vita. Sebbene la Costituzione portoghese affermi che la vita umana \u00e8 \u201cinviolabile\u201d, la richiesta inviata da de Sousa il 18 febbraio non verte sulla verifica di conformit\u00e0 del concetto di eutanasia alla Legge fondamentale, ma sul testo della normativa approvata, che presenta diversi aspetti poco chiari. Nello specifico, il Presidente della Repubblica ritiene, tra l\u2019altro, che il testo \"utilizzi concetti eccessivamente indeterminati\u201d, nella definizione dei requisiti per accedere senza conseguenze penali alla morte medicalmente assistita. Il testo, infatti, stabilisce che essa venga depenalizzata nel caso in cui risponda alla richiesta di una persona che si trova in \u201cuna situazione di intollerabile sofferenza con lesioni definitive di estrema gravit\u00e0 o di malattia incurabile e mortale\u201d, ma non specifica in alcun modo che la sofferenza \u201cintollerabile\u201d del paziente debba derivare da tali lesioni o malattie. Il capo dello Stato chiede chiarimenti anche sull'espressione \"situazione di intollerabile sofferenza\", sostenendo che \"questo concetto non \u00e8 minimamente definito\". Il C [onsiglio permanente della Conferenza episcopale portoghese,](http://www.conferenciaepiscopal.pt/v1/informacao-sobre-alguns-assuntos-tratados-na-reuniao-do-conselho-permanente-da-cep/) riunito ieri a Lisbona ha intanto ribadito la ferma posizione espressa dalla Cep nella nota diffusa lo scorso 29 gennaio, subito dopo l\u2019approvazione della legge. In essa i presuli avevano definito inaccettabile il fatto che l'eutanasia sia \"una risposta alla malattia e alla sofferenza\", deplorando anche che l'approvazione sia arrivata in piena pandemia da Covid-19. \"\u00c8 una contraddizione \u2013 avevano scritto - legalizzare la morte in questo contesto, rifiutando le lezioni che questa pandemia ci ha dato sul valore prezioso della vita umana, che la comunit\u00e0 in generale e gli operatori sanitari in particolare stanno cercando di salvare in modo sovrumano\". La nota deplorava \"una politica legislativa che mina la dignit\u00e0 di ogni vita umana\", lamentando \"un'involuzione culturale senza precedenti, caratterizzata dall'assolutizzazione dell'autonomia e dell'autodeterminazione della persona\". Da ricordare che la nuova legge sull\u2019eutanasia \u00e8 il risultato di cinque disegni normativi approvati il 20 febbraio 2020 dall\u2019Assemblea della Repubblica e poi raccolte in un unico testo legislativo. Tra i suoi punti pi\u00f9 controversi vi sono anche le norme che riguardano le persone con gravi disabilit\u00e0 e quelle relative all\u2019obiezione di coscienza, che pure \u00e8 riconosciuta in altri ambiti dalla legge portoghese. La Chiesa ha inoltre denunciato il limitato accesso alle cure palliative , delle quali in Portogallo possono usufruire attualmente solo il 30% dei pazienti. (LZ)\n23 febbraio VATICANO \u2013 Missionariet\u00e0 e donne nella Chiesa al centro della Visitazione dipinta da Rodolfo Papa per il Pont. Collegio Missionario San Paolo a Roma\nUn olio su tela di grandi dimensioni per il Pontificio Collegio Missionario Internazionale San Paolo a Roma. E\u2019 la \u201cVisitazione\u201d del pittore e storico dell\u2019arte Rodolfo Papa che sar\u00e0 inaugurata il prossimo 28 febbraio con una cerimonia in forma privata secondo quanto previsto dalle norme precauzionali di contrasto all\u2019epidemia Covid19. Sar\u00e0 collocata nel corridoio centrale del Collegio, ai lati della porta della grande Cappella, occupando lo spazio simmetrico ad un\u2019altra opera di Papa, dedicata ai Santi Pietro e Paolo, inaugurata lo scorso anno dal segretario della Congregazione per l\u2019Evangelizzazione dei Popoli monsignor Protase Rugambwai. In comune i due dipinti hanno lo schema compositivo: entrambi presentano nello spazio inferiore una predella dipinta a moncromo, come fosse una bassorilievo. Quella della Visitazione raffigura gli eventi fondamentali della vita della Vergine: la Nativit\u00e0, Maria presso la Croce, la Pentecoste. Forte il carattere missionario dato alla scena centrale: la Visitazione \u00e8 resa secondo uno schema molto dinamico. Maria \u00e8 in movimento: come i missionari porta Ges\u00f9 alla cugina Elisabetta che la accoglie in atto di riverenza. La luce del tramonto caratterizza il cielo su cui brilla gi\u00e0 una prima stella, proprio sopra il capo della Madonna. Dietro Elisabetta si intravede il marito Zaccaria, \u00e8 ancora muto e ha in mano la tavoletta per scrivere. A scegliere il tema della tela di Rodolfo Papa \u00e8 stato il Direttore della Pontificia Fondazione \"Domus Missionalis\" monsignor Remigio Bellizio. \u00abHo sempre riflettuto sullo spessore missionario dell'episodio della Visitazione \u2013 ha dichiarato - e sono felice che i sacerdoti che vivono presso il Collegio San Paolo per completare la loro formazione accademica, possano meditare sulla figura di Maria come regina e maestra della missione\u00bb. Secondo il rettore del Pontificio Collegio, padre Lisandro Rivas Duran, sacerdote venezuelano della Congregazione dei Missionari della Consolata, \u00ab\u00e8 importante curare ogni aspetto della formazione dei sacerdoti, secondo i quattro pilastri indicati da papa Francesco: preghiera, vita comunitaria, studio e apostolato\u201d. La speranza del sacerdote \u00e8 che \u201cla presenza di opere di arte sacra possa servire a questo scopo, parlando al cuore e alla mente dei sacerdoti che qui trascorrono almeno tre anni della loro vita\u201d. Il Pontificio Collegio Missionario Internazionale San Paolo Apostolo infatti accoglie circa 200 sacerdoti prevalentemente africani e asiatici, scelti dalla Congregazione per l'Evangelizzazione dei Popoli affinch\u00e9 completino a Roma la loro formazione presso le Facolt\u00e0 Pontificie, secondo le esigenze delle rispettive diocesi. E\u2019 pensando a loro che Rodolfo Papa ha realizzato la tela, di dimensioni 260x200, ma non solo: \u201c ho pensato anche alle parole di Papa Francesco sul ruolo delle donne nella Chiesa. Vorrei che questo mio quadro \u2013 ha dichiarato l\u2019artista - fosse strumento di meditazione e di riflessione, e in qualche modo servisse allo slancio missionario della Chiesa, nutrendone sempre l'entusiasmo, secondo quanto ci chiede il Pontefice\u00bb. La tela \u00e8 stata donata dalla Associazione Culturale Accademia Urbana delle Arti. (PO)\n23 febbraio - REGNO UNITO S\u00ec del cardinale Nichols a proposta delle Chiesa anglicana di vendere propriet\u00e0 ecclesiastiche per emergenza abitativa\nUn\u2019iniziativa \u201capprezzabile e opportuna\u201d. Il cardinale Vincent Nichols, presidente della Conferenza episcopale inglese e gallese (Cbcew), commenta cos\u00ec la pubblicazione di un rapporto della Chiesa d\u2019Inghilterra che propone di impiegare le propriet\u00e0 fondiarie ecclesiastiche per affrontare l\u2019emergenza abitativa nel Paese. Intitolato\n[\u201cComing Home \u2013 Tackling the Housing Crisis Together\u201d](https://www.archbishopofcanterbury.org/sites/abc/files/2021-02/COE%204794%20%E2%80%93%C2%A0HCC%20Full%20Report%20%E2%80%93%20V6.pdf), il documento \u00e8 stato preparato da due commissioni delle arcidiocesi di Canterbury e York che hanno raccolto una serie di dati sulle propriet\u00e0 immobiliari della Chiesa anglicana e sul fabbisogno abitativo nel Regno Unito. Il rapporto stima in circa 8 milioni i cittadini britannici che vivono in case insalubri e sovraffollate. Secondo le due commissioni, la Chiesa potrebbe contribuire ad alleviare questa situazione vendendo i suoi terreni per la costruzione di case di qualit\u00e0 a prezzi accessibili. Stando ai dati raccolti, la Chiesa anglicana possiede 81mila ettari di terreni, gestititi da commissari, diocesi e parrocchie. Una buona parte non \u00e8 edificabile, ma secondo il rapporto, la parte rimanente potrebbe essere utilizzata per progetti di edilizia economica riservata alle fasce sociali pi\u00f9 povere. Uno dei problemi tuttavia \u00e8 legato al fatto che, per legge, la maggior parte delle propriet\u00e0 possono essere vendute solo a prezzi di mercato che rendono il costo finale delle nuove case inaccessibili. Di qui la proposta di modificare la legislazione in vigore per consentire la costruzione di case a prezzi calmierati. Una proposta accolta con favore anche dal cardinale Nichols. \u201cL\u2019approvvigionamento di alloggi sicuri e dignitosi per tutti \u00e8 il segno distintivo di una buona societ\u00e0\u201d, ha [commentato](https://www.cbcew.org.uk/cardinal-secure-decent-housing-for-all-is-the-hallmark-of-a-good-society/) l\u2019arcivescovo di Westminster. \u201cIl fatto che circa otto milioni di nostri concittadini vivano oggi in alloggi sovraffollati, inaccessibili o inadatti in uno dei paesi pi\u00f9 ricchi della terra dovrebbe farci vergognare. Come dovrebbe farci vergognare il fatto che stanotte in Inghilterra pi\u00f9 di 4mila persone dormiranno all\u2019addiaccio\u201d. Per il presidente dei vescovi inglesi e gallesi il rapporto propone una visione positiva e una soluzione concreta al problema, che interpella tutti. \u201cSi chiede un'azione, non solo dal governo, ma a tutti noi. Il cambiamento in meglio pu\u00f2 essere ottenuto solo con un'ampia e generosa cooperazione di tutti noi\u201d, ha detto il cardinale . (LZ)\n23 febbraio - POLONIA 90.mo anniversario della prima apparizione di Ges\u00f9 a Suor Faustina Kowalska\nLa Chiesa polacca, con una solenne celebrazione liturgica, presieduta da monsignor Jan Romeo Paw\u0142owski, Segretario per le Rappresentanze Pontificie, ha celebrato ieri il 90.mo anniversario della prima apparizione di Ges\u00f9 a Suor Faustina Kowalska. Il 22 febbraio 1931, nel convento di Plock, in Polonia, Ges\u00f9 apparve alla religiosa \u2013 beatificata nel 1993 e canonizzata nel 2000 da San Giovanni Paolo II - e le affid\u00f2 la missione di proclamare al mondo la Sua Divina Misericordia, di diffondere la Sua immagine come le era apparsa, con la scritta \u201cGes\u00f9 confido in te!\u201d, e di trasmettere nuove forme di culto della Divina Misericordia. Nel corso della cerimonia, monsignor Paw\u0142owski ha ricordato che \u201coggi, dopo 90 anni, la preghiera \u2018Ges\u00f9 confido in te!\u2019 \u00e8 tradotta in centinaia di lingue, ed \u00e8 ripetuta milioni di volte. Possiamo osar dire che questa preghiera completi il \u2018Padre Nostro\u2019 - ha affermato -, la preghiera stabilita da Ges\u00f9 stesso per insegnare ai suoi discepoli come rivolgersi al Padre, mentre quella insegnata a Suor Faustina - ha spiegato - ci dice come rivolgerci al Figlio Misericordioso\u201d. In questa ricorrenza, Papa Francesco ha voluto manifestare la sua vicinanza con una lettera indirizzata al vescovo di P\u0142ock, monsignor Piotr Libera, nella quale ha ricordato le parole di Ges\u00f9 scritte dalla Santa nel suo \u201cDiario\u201d: \u201cL'umanit\u00e0 non conoscer\u00e0 la pace finch\u00e9 non si volger\u00e0 alla fonte della mia Misericordia\u201d. Il Presidente della Repubblica, Andrzej Duda, impossibilitato a partecipare, in un messaggio inviato per la celebrazione, si \u00e8 detto convinto \u201csoprattutto nei tempi moderni\u201d, che \u201cl'umanit\u00e0 abbia bisogno della solidariet\u00e0 e della speranza che risuonano cos\u00ec fortemente negli scritti di entrambi i nostri Santi\u201d, suor Faustina e San Giovanni Paolo II . A San Giovanni Paolo II, infatti, devoto della Divina Misericordia fin da giovane, va il merito di averla fatta conoscere al mondo. Nel 1965, quando era arcivescovo di Cracovia promosse la causa di beatificazione di Suor Faustina in ambito diocesano, che si concluse positivamente nel 1967. Divenuto Papa, nel 1978 proclam\u00f2 la Misericordia di Dio come uno degli elementi essenziali per la salvezza umana; nel 1980, pubblic\u00f2 l\u2019enciclica \"Dives in misericordia\"; e nel Santuario di \u0141agiewniki, il 17 agosto 2002, affid\u00f2 se stesso, la Chiesa e il mondo intero alla Misericordia di Dio. Il Papa Santo beatific\u00f2 Suor Faustina nel 1993 e la canonizz\u00f2 nel 2000, anno in cui la Congregazione per il Culto Divino e la Disciplina dei Sacramenti istitu\u00ec la Festa della Divina Misericordia la prima domenica dopo la Pasqua. In Polonia, uno dei frutti della consacrazione del mondo alla Divina Misericordia \u00e8 stata la decisione di realizzare un Santuario della Divina Misericordia a Vilnius, citt\u00e0 dove la suora ebbe la maggior parte delle sue visioni e dove ricevette la coroncina della Divina Misericordia. La fama di santit\u00e0 di Suor Faustina, morta di tubercolosi a 33 anni, \u00e8 cresciuta nel tempo insieme alla diffusione del culto della Divina Misericordia, sulla scia delle grazie ottenute tramite la sua intercessione. Nel 2016, in occasione della Giornata Mondiale della Giovent\u00f9 a Cracovia, circa un milione e mezzo di giovani pellegrini provenienti da 182 Paesi del mondo hanno visitato il Santuario di \u0141agiewniki. E ogni anno sono circa 2,5 milioni i fedeli, provenienti da tutte le parti del mondo, che vi si recano, per pregare vicino alle reliquie della Santa. (AP)\n23 febbraio - FILIPPINE Profanate da ignoti diverse cappelle a Mindanao. Chiesa invita i cattolici a non a non puntare il dito contro i musulmani\nSono ancora ignoti gli autori e i moventi degli atti vandalici compiuti il Mercoled\u00ec delle Ceneri in diverse cappelle nell\u2019Isola filippina di Basilan, nella Regione Autonoma del Mindanao Musulmano. Gli attacchi \u2013 riporta l\u2019agenzia\n[Ucanews](https://www.ucanews.com/news/assailants-vandalize-chapels-in-southern-philippines/91504) - si sono verificati in due cappelle della citt\u00e0 di Lamitan. Poco prima della celebrazione delle Ceneri i fedeli hanno trovato le statue di santi decapitate e diversi oggetti religiosi danneggiati. La sera precedente due uomini hanno tentato di rubare statue in un un\u2019altra chiesa in un villaggio vicino. Ferma la condanna del vescovo della Prelatura di Isabela de Basilan, monsignor Leo Dalmao: \u201cNon ci lasceremo dettare l\u2019agenda da queste persone e non vogliamo nobilitare i loro gesti dando loro pubblicit\u00e0\u201d, ha dichiarato il presule che ha esortato i cattolici a restare vigili, ma anche a non lasciare che questi atti seminino nuove tensioni con i musulmani. La regione autonoma di Mindanao \u00e8 stata infatti per decenni teatro di un\u2019insurrezione armata di milizie islamiche separatiste che si \u00e8 conclusa solo nel 2019 con un referendum e il riconoscimento di una maggiore autonomia, anche se la pace continua ad essere minacciata da gruppi terroristi islamisti e dalla guerriglia maoista. In questo contesto l\u2019invito di monsignor Dalmao \u00e8 dunque alla calma e a non puntare il dito contro i musulmani: \u201c\u00c8 pi\u00f9 facile rifugiarsi nei pregiudizi del passato piuttosto che leggere il presente in una nuova prospettiva \u2013 ha affermato il vescovo -. \u00c8 mia speranza che non ci lasceremo tentare dai primi\". Dello stesso tenore l\u2019auspicio di monsignor Arturo Bastes, vescovo emerito di Sorsogon, secondo il quale cristiani e musulmani a Mindanao devono continuare a focalizzare la loro attenzione sulla pace: \u201cNon dobbiamo lasciare che quanto accaduto ci divida. Qualsiasi forma di profanazione, che sia nell\u2019Islam o nella Chiesa cattolica, \u00e8 sbagliata. Il rispetto \u00e8 fondamentale in ogni religione\u201d, ha affermato il presule all\u2019agenzia Ucan. In un conflitto che in 50 anni ha fatto oltre 120mila morti, accanto a gruppi guerriglieri che negli anni sono scesi a patti con Manila sono nati altri gruppi fondamentalisti islamici come Abu Sayyaf che ha scelto metodi terroristici per rivendicare l\u2019indipendenza. Su questo terreno si \u00e8 innestata negli ultimi anni la presenza del sedicente Stato Islamico, balzata agli onori della cronaca nel 2017 con la presa della citt\u00e0 di Marawi, organizzata dal gruppo filippino \u201cMaute\u201d, affiliato all\u2019Is. (LZ)\n23 febbraio - ITALIA Luca Attanasio. Il cordoglio di Monsignor Delpini: \u201cInterpretava il servizio diplomatico come una forma di solidariet\u00e0\u201d\n\u201c\u00c8 stato ucciso un uomo buono, un diplomatico competente, un giovane intraprendente e, insieme con lui, sono stati uccisi un carabiniere e il loro autista: sono vittime di una violenza incontrollabile e devastante\u201d. Queste le parole di monsignor Mario Delpini, arcivescovo di Milano, nel messaggio di cordoglio diffuso ieri per l\u2019uccisione dell\u2019ambasciatore italiano nella Repubblica Democratica del Congo, Luca Attanasio, del carabiniere Vittorio Iacovacci e del loro autista, Mustapha Milambo. I tre uomini sono stati uccisi in un attacco a un convoglio delle Nazioni Unite nel parco dei Virunga, nel Congo orientale. Il presule, nella nota, ricorda l\u2019incontro avuto con l\u2019ambasciatore Attanasio a Milano il 7 luglio 2019. \u201cRicordava il suo passato in oratorio \u2013 scrive l\u2019arcivescovo -, la sua educazione nella comunit\u00e0 cristiana, le radici della sua scelta professionale in una considerazione della fraternit\u00e0 universale che nella sua stessa famiglia si \u00e8 realizzata\u201d. Monsignor Delpini ricorda anche \u201cle parole di stima, di gratitudine, di apprezzamento\u201d raccolte sul diplomatico durante il suo viaggio a Kinshasa \u201cper il suo modo di vivere la missione, per la moglie e il suo impegno per opere di solidariet\u00e0, per il personale dell\u2019ambasciata che rappresenta il governo italiano in Congo\u201d. Un viaggio, quello dell\u2019arcivescovo, che lo aveva portato a far visita all\u2019Ambasciata e quindi anche ai carabinieri che vi prestavano servizio, probabilmente anche al carabiniere Iacovacci. Per questo motivo il presule esprime un dolore \u201cpi\u00f9 profondo e personale per la morte di persone dedicate al loro dovere, che hanno interpretato il servizio diplomatico come una forma di solidariet\u00e0 tra i popoli, hanno mostrato la disponibilit\u00e0 a farsi carico della povert\u00e0 desolante di un Paese ricco di risorse, la rabbia incontenibile di una popolazione troppo tribolata\u201d. \u201cNella mia visita a Kinshasa \u2013 continua il presule - i nostri missionari mi hanno descritto una situazione cos\u00ec difficile, confusa e percorsa dalla violenza spietata che insinuava in ogni cosa inquietudine, in ogni iniziativa un senso di precariet\u00e0, in ogni evento un pericolo\u201d. L\u2019arcivescovo di Milano conclude il suo messaggio, in questo \u201cevento tragico che commuove il Paese\u201d e \u201cscuote l\u2019indifferenza che talora ci paralizza\u201d, invitando tutti \u201calla preghiera che ci apre orizzonti, costringe a pensare e a sentire la responsabilit\u00e0 di mettere mano all\u2019impresa di aggiustare il mondo\u201d. (AP)\n22 febbraio - LUSSEMBURGO La Caritas plaude alla gratuit\u00e0 dei vaccini anti-Covid e chiede priorit\u00e0 per gli ultimi\nVNS \u2013 22feb21 \u2013 Caritas Lussemburgo ha accolto con favore la disponibilit\u00e0 gratuita dei vaccini contro il Covid-19, ma data l\u2019attuale l\u2019insufficienza delle dosi per l\u2019intera popolazione, ritiene sia importante stabilire delle priorit\u00e0, tenendo conto di questioni epidemiologiche ed etiche. In una presa di posizione diffusa nei giorni scorsi, la Caritas precisa che sono le persone che vivono in condizioni di disagio, gli indigenti e i senza fissa dimora, i pi\u00f9 colpiti dalla pandemia. Inoltre, come rivelano studi internazionali, la probabilit\u00e0 del contagio aumenta con il livello di precariet\u00e0. \u201cLa crisi accentua e amplia le disuguaglianze economiche e il governo deve vigilare perch\u00e9 la situazione non peggiori\u201d afferma Caritas Lussemburgo che chiede di includere i pi\u00f9 vulnerabili, i senzatetto e gli irregolari nella seconda fase della vaccinazione. Ci\u00f2 attraverso campagne informative, specifiche misure e piani organizzativi che coinvolgano associazioni dedite agli ultimi. A livello internazionale, infine, Caritas Lussemburgo chiede che venga garantito un accesso giusto ed equo ai vaccini nei cinque continenti, rimarcando che solo uno sforzo globale, coordinato e decisivo pu\u00f2 fornire una soluzione reale. (TC)\n22 febbraio - SRI LANKA Cattolici chiedono verit\u00e0 sugli attentati di Pasqua e contestano l\u2019istituzione di un nuovo comitato governativo\nI cattolici srilankesi tornano a chiedere a viva voce chiarezza sugli attentati di Pasqua del 21 aprile 2019. Il 20 febbraio - riporta l'agenzia\n[Ucanews](https://www.ucanews.com/news/sri-lankan-catholics-demand-clarity-on-bombing-report/91500) - i familiari delle vittime hanno manifestato davanti alla chiesa di San Sebastiano, a Negombo, uno dei luoghi degli attacchi, per protestare contro la decisione del Governo di affidare a un nuovo comitato governativo l\u2019esame del rapporto preparato dalla commissione presidenziale d\u2019inchiesta. \u201cAnche la giustizia tace\u201d, \u201cRendete pubblici i nomi degli responsabili\u201d \u201cBasta comitati!\u201d, \u201cNon possiamo attendere oltre\u201d, questi alcuni degli slogan della protesta alla quale hanno partecipato anche il cardinale Malcolm Ranjith, arcivescovo di Colombo, l\u2019ausiliare J.D. Anthony e diversi sacerdoti. In un breve intervento, il porporato ha chiesto l\u2019immediata pubblicazione del rapporto: \u201cDobbiamo scoprire chi c'\u00e8 dietro a chi ha pianificato e compiuto materialmente gli attacchi. Il Presidente ci ha promesso giustizia\", ha detto \u201cNon chineremo il capo davanti ai leader senza ottenere giustizia, ma continueremo a lottare per i nostri diritti. Fateci conoscere tutte le proposte fatte da questa commissione e poi agite per attuare quelle proposte\u201d, ha incalzato. Il nuovo comitato \u00e8 composto da sei membri ed \u00e8 presieduto dal Ministro della sicurezza nazionale Chamal Rajapaksa. La sua relazione finale \u00e8 attesa per il prossimo 15 marzo. Rajapaksa ha affermato che l\u2019organismo avr\u00e0 il compito di esaminare i passi sinora compiuti dall\u2019Esecutivo e quello che rimane da fare per in ottemperanza alle raccomandazioni della commissione presidenziale. Ma secondo monsignor Anthony il comitato non serve: \"Se la commissione presidenziale ha stilato raccomandazioni, non sono necessarie altre commissioni o consigli\", ha detto. Gli attacchi perpetrati il 21 aprile di due anni fa contro tre chiese, mentre i fedeli stavano partecipando alla Messa pasquale, e anche contro tre alberghi, avevano provocato almeno 279 vittime, tra cui decine di stranieri, ferendo oltre 500 persone. La Chiesa locale ha chiesto pi\u00f9 volte un rapido accertamento della verit\u00e0 sugli autori e mandanti dell\u2019attentato, rivendicato da un gruppo islamista locale, il National Thowheed Jamath, chiamando in causa anche le responsabilit\u00e0 e le negligenze delle autorit\u00e0 srilankesi. Il 30 agosto scorso il cardinale Ranjith si era rivolto al nuovo Primo Ministro Mahinda Rajapaksa, chiedendogli di tenere fede alle promesse fatte dalla precedente compagine governativa, con indagini \u201cadeguate su quanto avvenuto\u201d. A dicembre ha incontrato personalmente Rajapaksa per discutere dell\u2019inchiesta e il risarcimento delle famiglie colpite. (LZ)\n22 febbraio - TANZANIA #coronavirus. Appello vescovi alla responsabilit\u00e0: rispettare i protocolli anti-contagio\n\u201c\u00c8 bene che ognuno di noi accetti la realt\u00e0 del Coovid-19 e viva seguendo le indicazioni degli esperti e di coloro che sanno come gestire la pandemia\u201d:\n[lo ha detto il presidente della Conferenza episcopale della Tanzania](http://amecea.blogspot.com/2021/02/tanzania-catholic-bishops-in-tanzania.html) (Tec), l\u2019Arcivescovo Gervas Nyaisonga, presentando ai fedeli il Messaggio dei vescovi per il tempo di Quaresima. \u201cRicordiamo la responsabilit\u00e0 di evitare il rischio di contagi - ha ribadito il presule \u2013 Ognuno protegga se stesso e gli altri per il bene della nazione\u201d. Di qui, il suggerimento di mantenere il distanziamento sociale, usare le mascherine e lavarsi spesso le mani, affinch\u00e9 tutti \u201cpossano contribuire alla crescita del Paese\u201d. \u201cLa Tanzania non \u00e8 un\u2019isola e pu\u00f2 essere ancora colpita dalla pandemia - ha aggiunto il presidente della Tec \u2013 Per questo, ogni persona deve considerare questa malattia come una minaccia alla salute di tutti\u201d. Allo stesso tempo, Monsignor Nyaisonga ha esortato i fedeli a \u201cnon essere schiavi della paura\u201d, poich\u00e9 essa \u201c\u00e8 un\u2019arma che indebolisce le persone\u201d. Piuttosto, \u201cpreghiamo e chiediamo a Dio di salvarci da questo male\u201d, ciascuno con la propria responsabilit\u00e0 di \u201cproteggere la vita sua e di tutti gli altri per edificare una Tanzania libera e prospera\u201d. Da ricordare che nel Paese africano la pandemia di Covid-19 ha provocato, ad oggi, pi\u00f9 di 500 casi in totale e oltre 20 decessi. Dati relativamente bassi che avevano portato, il presidente John Pombe Magufuli a dichiarare il Paese \u201cCovid-free\u201d gi\u00e0 a giugno 2020, Tuttavia, l\u2019insorgere della cos\u00ec detta \u201cvariante sudafricana\u201d del virus ha riacceso l\u2019allarme, tanto che in diverse occasioni i vescovi hanno invitato i fedeli alla massima cautela e alla prudenza. (IP)\n22 febbraio - SANTA SEDE Monsignor Jurkovi\u010d all\u2019Unctad: rilanciare il multilateralismo per plasmare un diverso paradigma di sviluppo nel dopo Covid\nRivitalizzare la cooperazione multilaterale tra gli Stati, basata sul rispetto dei pari diritti e dell\u2019autodeterminazione dei popoli, nello spirito della Carta delle Nazioni Unite: questa la strada per affrontare con successo le nuove complesse sfide che il mondo ha davanti a s\u00e9 nel dopo-Covid-19. Lo ha ribadito l\u2019arcivescovo Ivan Jurkovi\u010d, Osservatore Permanente della Santa Sede presso le Nazioni Unite a Ginevra. Il presule \u00e8\n[intervenuto](https://mail.spc.va/service/home/~/?auth=co&loc=it_IT&id=260636&part=2) oggi a una riunione del Comitato preparatorio al 15.ma sessione ministeriale della Conferenza Onu sul Commercio e lo Sviluppo (Uctad XV). La sessione, prevista inizialmente nell\u2019ottobre 2020, si svolger\u00e0 dal 3 all'8 ottobre di quest'anno alle Barbados sul tema \"Dalla disuguaglianza e vulnerabilit\u00e0 alla prosperit\u00e0 per tutti\", con l\u2019obiettivo di rimettere a punto l'Agenda dello sviluppo sostenibile 2030 alla luce dell\u2019impatto drammatico del Covid-19 sulle economie di tutto il mondo. Al centro delle discussioni saranno, nello specifico, le strategie e politiche necessarie per aiutare i Paesi a resistere meglio, in futuro, a shock come quello della pandemia e a riprendersi rapidamente dalle crisi economiche, finanziarie, climatiche e sociali. Obiettivi condivisi dalla Santa Sede che, al contempo, ribadisce l\u2019importanza di rafforzare la cooperazione tra gli Stati in un momento in cui il multilateralismo viene messo ancora pi\u00f9 a dura prova. \u201cI diversi aspetti di questa crisi imprevedibile, le sue soluzioni e qualsiasi nuovo sviluppo che il futuro potrebbe portare, sono sempre pi\u00f9 interconnessi e interdipendenti\u201d, ha rimarcato monsignor Jurkovi\u010d nel suo intervento. Ecco perch\u00e9 \u201cla Famiglia delle Nazioni \u00e8 chiamata a ripensare il suo percorso, a scoprire nuove forme di impegno responsabile. In questo modo - ha evidenziato - la crisi diventa un'opportunit\u00e0 per discernere come plasmare una nuova visione integrale per il futuro\u201d. Secondo la Santa Sede, la prima bozza del documento di lavoro della Conferenza presentata lo scorso dicembre offre una \u201cbase solida\u201d in questo senso. Tra i suoi punti salienti la sottolineatura dei limiti dell\u2019attuale \u201cparadigma di sviluppo\u201d, emersi in tutta la loro evidenza proprio durante la crisi del Covid-19, che - ha osservato il rappresentante vaticano - \u00e8 servita \u201ca ricordarci che questo \u00e8 davvero un mondo interdipendente\u201d e quindi l\u2019esigenza di \u201cun'azione collettiva responsabile e lungimirante\u201d. Non solo, la crisi ha anche evidenziato anche quanto ambiente, sviluppo e sicurezza siano interconnessi: \u201cRisolvere uno senza pensare agli altri non \u00e8 quindi pi\u00f9 una prospettiva percorribile\u201d. Secondo monsignor Jurkovi\u010d, il documento finale che l\u2019Unctad si appresta a discutere nei prossimi mesi offre dunque \"un\u2018occasione unica per organizzare una risposta efficace alle conseguenze economiche del Covid-19\u201d, purch\u00e9 - ha sottolineato in conclusione - il focus non sia solo sulle misure macroeconomiche, ma \u201canche su una serie di politiche correttive per costruire un percorso di sviluppo equo, integrale e rispettoso del clima\u201d. (LZ)\n22 febbraio - IRLANDA Conferenza on line sulla Divina Misericordia. Arcivescovo di Dublino: \u201cDio \u00e8 misericordia\u201c\n\u201cDio \u00e8 misericordia, ci tratta con misericordia. Con la Sua misericordia, noi diventiamo capaci di praticare la misericordia, e ricevendo la Sua misericordia possiamo e dobbiamo fare altrettanto\u201d:\n[lo ha detto Monsignor Dermot Farrell](https://www.catholicbishops.ie/2021/02/22/homily-of-archbishop-dermot-farrell-for-mass-at-the-divine-mercy-conference/), Arcivescovo di Dublino, in Irlanda, concludendo ieri la 30.ma Conferenza sulla Divina Misericordia. Organizzata dai vescovi locali, l\u2019iniziativa si \u00e8 svolta dal 19 al 21 febbraio in modalit\u00e0 on line, a causa della pandemia da Covid-19. Il tema dell\u2019evento \u00e8 stato \u201cTuo il regno, tua la potenza e la gloria nei secoli\u201d. Soffermandosi sul passo del Vangelo di Marco che narra i 40 giorni di Ges\u00f9 nel deserto (Mc 1, 12) e le tentazioni a cui Satana lo sottopone, Monsignor Farell ha evidenziato come il deserto sia proprio \u201cil luogo in cui Ges\u00f9 assapora la misericordia del Padre\u201d. \u201cNel deserto ci rendiamo conto che Dio non punta il dito contro nessuno, ma apre le braccia per abbracciarci \u2013 ha detto il presule - E come la fede, l\u2019abbraccio della misericordia deve crescere, perch\u00e9 non \u00e8 una realt\u00e0 statica\u201d. Anche oggi esistono le tentazioni, ha aggiunto Monsignor Farrell, non solo quelle materiali, ma anche quelle che \u201ccolpiscono pi\u00f9 in profondit\u00e0\u201d, come \u201cl\u2019insensatezza, la disperazione, la vanagloria e, soprattutto, l\u2019allontanarsi da Dio\u201d. Scoprendo, quindi, il deserto come \u201cluogo di pentimento\u201d, si potr\u00e0 comprendere che \u201cla misericordia non \u00e8 che un altro nome di Dio\u201d. Monsignor Farrell ha ribadito, poi, che \u201cla misericordia di Dio non esclude nessuno\u201d, ma essa va \u201caccolta con umilt\u00e0\u201d, soprattutto in tempo di Quaresima, \u201cun cammino che non dura solo 40 giorni, ma coinvolge tutta la nostra vita, il nostro essere\u201d. Il periodo quaresimale, infatti, ci offre \u201cl\u2019opportunit\u00e0 di recuperare il nostro rapporto con Dio\u201d. Di qui, l\u2019esortazione del presule al digiuno, alla preghiera, alla solidariet\u00e0 con i poveri e i bisognosi e all\u2019impegno a \u201clavorare in favore della riconciliazione\u201d personale e sociale. Inoltre, guardando alla Croce di Cristo, alle \u201cbraccia tese\u201d di Colui che \u201cha conosciuto in prima persona il deserto della vita\u201d, ha evidenziato l\u2019Arcivescovo, si pu\u00f2 cogliere \u201cil volto della misericordia del Padre, il segno del suo Amore imperituro per noi\u201d. \u201cPossano le nostre vite \u2013 ha concluso Monsignor Farrell \u2013 testimoniare un Dio di misericordia\u201d. Da ricordare che proprio oggi, 22 febbraio, ricorre il 90.mo anniversario della manifestazione di Ges\u00f9 a [Santa Faustina Kowalska,](https://www.vaticannews.va/it/santo-del-giorno/10/05/santa-faustina-kowalska.html) l\u2019apostola polacca della Divina Misericordia che, nella cella del convento di P\u0142ock della Congregazione delle suore della Beata Vergine Maria della Misericordia, ricevette dal Signore l\u2019impegno di far dipingere un quadro con la didascalia: \u201cGes\u00f9 confido in te\u201d. Per l\u2019occasione, [Papa Francesco ha inviato ha inviato un messaggio al vescovo locale](https://www.vaticannews.va/it/papa/news/2021-02/papa-francesco-suor-faustina-kowalska-divina-misericordia-santi.html), Monsignor Piotr Libera, esortando a tornare alla \u201cfonte della misericordia\u201d per diventare capaci di \u201cpazienza, perdono e amore\u201d. La festa della Divina Misericordia \u00e8 stata istituita formalmente da Giovanni Paolo II il 30 aprile 2000, durante la canonizzazione di Santa Faustina, ed \u00e8 stata fissata per tutta la Chiesa nella seconda domenica di Pasqua. (IP)\n22 febbraio PORTOGALLO 27 febbraio, \u201cNotte della fede\u201d per i giovani in modalit\u00e0 virtuale\n\u201cRestate saldi\u201d: su questo tema si terr\u00e0 l\u2019edizione 2021 della\n[\u201cNotte della fede\u201d](https://agencia.ecclesia.pt/portal/fno-permanecei-firmes-e-o-desafio-dirigido-aos-jovens-no-faiths-night-out-2021-num-tempo-de-muita-incerteza-e-muita-duvida/), evento di preghiera per i giovani, in programma in Portogallo il 27 febbraio. A causa della pandemia da Covid-19, l\u2019incontro di svolger\u00e0 in modalit\u00e0 virtuale e sar\u00e0 trasmesso on line a partire dalle 21.30 di sabato prossimo. \u201cIl tema prescelto \u2013 spiega Pedro Furtado de Mendon\u00e7a, coordinatore dell\u2019iniziativa \u2013 \u00e8 calzante in questo anno difficile, segnato da incertezze e dubbi\u201d che \u201channo molto colpito i giovani e la loro missione\u201d. Per questo, \u00e8 importante ribadire un messaggio di speranza, affinch\u00e9 si resti \u201csaldi nella fede\u201d. Il programma della \u201cNotte della fede\u201d prevede la testimonianza di otto relatori che narreranno la propria esperienza nel \u201crestare saldi\u201d in alcuni valori principali: oltre alla fede, infatti, si parler\u00e0 di fiducia, amore, gioia, coraggio, armonia, moderazione e servizio. Tra coloro che interverranno ci saranno il medico e deputato Ricardo Batista Leite, una voce molto attiva nella lotta e nel servizio contro la pandemia; il direttore del Servizio di Infettivologia dell'Ospedale \u201cSan Giovanni\u201d, Ant\u00f3nio Sarmento, in prima linea nella lotta al Covid-19 ed a cui \u00e8 stata somministrata la prima dose di vaccino del Portogallo; la giornalista Laurinda Alves e la conduttrice Joana Carneiro. Nata nel 2013, la \u201cNotte della fede\u201d \u00e8 promossa dall\u2019equipe dei \u201cGiovani di Nostra Signora\u201d movimento cattolico sorto nel 1976. Nel corso degli anni, l\u2019iniziativa ha avuto come scenario sia Lisbona, sia altre citt\u00e0 portoghesi, come Porto ed Evora, nonch\u00e9 San Paolo del Brasile. (IP)\nTERRA SANTA A Tiberiade la celebrazione della Cattedra di San Pietro\nSulla professione di fede di Pietro, antica di duemila anni, si fonda la fede cattolica, da questa affermazione \u00e8 nata la Chiesa stessa\u201d: lo ha affermato sabato scorso il custode di Terra Santa fr Francesco Patton che nella chiesa di San Pietro di Tiberiade, in Terra Santa, ha presieduto la celebrazione della Cattedra di San Pietro. Fr Patton ha ricordato che, facendosi portavoce dei discepoli e \u201cguidato dal dono di grazia del Padre attraverso lo Spirito Santo\u201d, alla domanda di Ges\u00f9 \u201cVoi chi dite che io sia?\u201d, Pietro disse: \u201cTu sei il Cristo, il Figlio del Dio vivente\u201d. Il custode di Terra Santa ha inoltre citato le parole di Ges\u00f9 dopo la risposta di Pietro, \u201cTu sei Pietro e su questa pietra edificher\u00f2 la mia chiesa e le porte degli inferi non prevarranno contro di essa. A te dar\u00f2 le chiavi del regno dei cieli, e tutto ci\u00f2 che legherai sulla terra sar\u00e0 legato nei cieli, e tutto ci\u00f2 che scioglierai sulla terra sar\u00e0 sciolto nei cieli\u201d, ed ha aggiunto che \u201cnonostante le persecuzioni interne ed esterne la Chiesa continua a portare avanti questo ministero da secoli attraverso i successori di Pietro ai quali sono state affidate da Cristo le chiavi del Regno dei Cieli, simbolo del compito della riconciliazione affidato alla Chiesa\u201d. Alla Messa hanno preso parte, tra gli altri, i consacrati della comunit\u00e0 Koinonia Giovanni Battista e alcuni parrocchiani di Tiberiade, nel rispetto delle norme anti-Covid. La celebrazione si \u00e8 conclusa con una preghiera per Papa Francesco, chiamato a vivere e ad esercitare il ministero di Pietro, davanti alla statua di San Pietro posta all\u2019entrata della chiesa. (TC)\n22 febbraio - MALAWI Le lezioni di catechismo in tv e alla radio pensate in risposta alla pandemia piacciono ai bambini\nSe la pandemia di Covid-19 ha costretto le parrocchie ad interrompere il catechismo in presenza per bambini e giovani, in Malawi i programmi di catechesi pensati in alternativa su Luntha Television e altri media cattolici come Radio Maria Malawi, Radio Alinafe, Radio Tigabane, Radio Tuntufye e Kuwala Radio, sono stati particolarmente apprezzati dalle famiglie. Diverse le segnalazioni raccolte dalla Pontificia Opera Missionaria e dalla Commissione pastorale della Conferenza episcopale che hanno ricevuto feedback positivi da genitori e bambini di tutto il Paese. Ad un anno dalla trasmissione \u201cImpara la tua fede e vinci\u201d, messa in piedi in risposta all\u2019emergenza sanitaria, padre Henry Chinkanda, coordinatore della Commissione pastorale, ha rivelato in un\u2019intervista che bambini e giovani, hanno particolarmente apprezzato le trasmissioni di catechismo, tanto che alcuni di loro hanno chiesto ai genitori di sostenere i loro compagni pi\u00f9 bisognosi perch\u00e9 potessero averne accesso. Padre Chinkanda, riferisce il portale della conferenza episcopale, evidenzia che non tutti possiedono telefoni cellulari, televisori o radio, e cos\u00ec diversi bambini delle zone rurali non riescono ad ascoltare le lezioni. Tra le sfide da affrontare in queste nuove modalit\u00e0 di catechismo ci sono anche le spese da sostenere per portare avanti le trasmissioni. Ad impegnarsi sono le Pontificie Opere Missionarie che stanno sostenendo delle spese. Alcuni insegnanti, poi, non riescono a raggiungere gli studi di trasmissione a causa di difficolt\u00e0 finanziarie, e a volte le lezioni possono non essere garantite. Da qui l\u2019invito a contribuire con donazioni al finanziamento dei programmi. Le lezioni di catechismo sono trasmesse in diretta il sabato dalle 8 alle 10 su Luntha TV e su Radio Maria Malawi e Radio Alinafe, in inglese e chichewa; la domenica, dalle 13.30 alle 15.30, bambini e giovani possono partecipare attivamente rispondendo a quiz, chiedendo chiarimenti, facendo commenti o ponendo domande. (TC)\n22 febbraio - BRASILE #coronavirus. Vescovo di Manaus: appello alla vaccinazione, \u201cunica via d\u2019uscita\u201d\nResta drammatica la situazione a Manaus, in Brasile: tra gennaio e febbraio, ovvero con la cos\u00ec detta \u201cseconda ondata\u201d, la pandemia da Covid-19 ha provocato 3.572 decessi, con un grave aumento rispetto ai 3.380 morti registrati nel corso di tutto il 2020. Numeri che rendono il tasso di mortalit\u00e0 della capitale dell\u2019Amazonas cinque volte superiore alla media delle altre 26 capitali del Paese. Un bilancio sui cui pesa molto il collasso delle strutture sanitarie locali, in particolare la mancanza di ossigeno negli ospedali, e la mala gestione della campagna di vaccinazione. Gran parte della popolazione, infatti, non riesce a raggiungere i Centri di somministrazione dell\u2019antidoto a causa di difficolt\u00e0 logistiche, mentre altri rifiutano di farsi vaccinare, perch\u00e9 influenzati da alcuni politici che mettono in dubbio la reale efficacia del trattamento sanitario. Di fronte a tutto questo, l\u2019Arcivescovo di Manaus, Monsignor Leonardo Steiner,\n[nella sua omelia per la prima domenica di Quaresima](https://prensacelam.org/2021/02/21/mons-leonardo-steiner-la-vacuna-es-el-unico-medio-que-tenemos-para-superar-este-momento-pandemico/), ha esortato tutti i fedeli alla vaccinazione, ribadendo che \u201cil vaccino \u00e8 l\u2019unica via d\u2019uscita che abbiamo per superare questo momento\u201d. \u201cNon dobbiamo pensare che sia tutto finito \u2013 ha aggiunto \u2013 perch\u00e9 la situazione \u00e8 ancora grave\u201d. \u201cSe non ci prendiamo cura gli uni degli altri \u2013 ha ribadito il presule \u2013 finiremo per avere anche una terza ondata pandemica, che sarebbe estremamente difficile e grave per tutti\u201d. Di qui, l\u2019invito rivolto ai fedeli a \u201ccollaborare ed a cercare, alla prima occasione possibile, di farsi vaccinare\u201d. Dal presule anche un commento amaro sulla \u201cscarsa organizzazione\u201d con il cui governo locale ha avviato la campagna vaccinale, cos\u00ec come il richiamo alla necessit\u00e0 di \u201ctornare ad una convivenza pi\u00f9 pacifica\u201d, affinch\u00e9 si possa tornare anche alle celebrazioni comunitarie in chiesa. Di fronte all\u2019aumento dei contagi, infatti, l\u2019Arcidiocesi di Manaus ha sospeso le Messe e tutti gli incontri pastorali in presenza dal 5 gennaio fino al 12 marzo compreso. Nell\u2019omelia del presule, inoltre, centrale l\u2019appello alla conversione ed al dialogo, evitando \u201cil rumore assordante della violenza verbale e fisica, dell'ideologia che cerca di distruggere la convivenza, della religiosit\u00e0 che tradisce l'essenza della fede e ci allontana da Dio e dai nostri fratelli\". \u201cIl tempo della pandemia \u00e8 un tempo di deserto, ma anche dello Spirito \u2013 ha concluso Monsignor Steiner \u2013 Essa ci pu\u00f2 indicare una trasformazione, una purificazione nella nostra vocazione e missione cristiana\u201d. (IP)\n22 febbraio - MYANMAR Quaresima. Cardinale Bo: non cedere alla disperazione, nonostante pandemia e colpo di Stato\nNonostante la pandemia da Covid-19 e il recente colpo di Stato, il Myanmar deve vivere la Quaresima con grande speranza: cos\u00ec, in sintesi, il Cardinale Charles Maung Bo, Arcivescovo di Yangon,\n[nella sua omelia pronunciata per l\u2019inizio dei 40 giorni che preparano alla Pasqua](https://philippines.licas.news/2021/02/21/a-time-of-grace-spiritual-nourishment-and-self-purification/?utm_source=LiCAS.news+Philippines+Subscribers&utm_campaign=fcf3ce6130-LiCAS.news+Philippines+Newsletter&utm_medium=email&utm_term=0_f833f7af41-fcf3ce6130-359517896). Due le sfide che deve affrontare il Paese asiatico, ricordate dal porporato: l\u2019emergenza sanitaria da coronavirus che ha provocato, ad oggi, 142mila casi in totale ed oltre 3mila decessi, e il colpo di Stato avvenuto il 1.mo febbraio ad opera della giunta militare e che ha portato all\u2019arresto della leader Aung San Suu Kyi. \u201cQuesta Quaresima arriva in uno nei momenti pi\u00f9 impegnativi della nostra vita personale e del Paese \u2013 ha evidenziato l\u2019Arcivescovo \u2013 Ci sentiamo bloccati dalla disperazione. Ma di fronte a grandi sfide, questo \u00e8 il tempo della preghiera, del digiuno, della conversione\u201d. Il Myanmar \u201cnon pu\u00f2 essere sempre sulla via della sofferenza \u2013 ha ribadito il Cardinale Bo - Cominciamo i nostri quaranta giorni con la speranza e con la preghiera per la riconciliazione della nostra nazione\u201d. Tre, in particolare, i \u201cnutrimenti spirituali\u201d che il porporato ha suggerito ai fedeli: il primo \u00e8 quello della \u201ccompassione umana\u201d che \u201csi prende cura dei deboli e dei vulnerabili\u201d. \u201cLa Quaresima \u00e8 un tempo in cui si pensa alle persone che soffrono in questo mondo -ha spiegato l\u2019Arcivescovo \u2013 Ci sono milioni di persone, al mondo, per cui la Quaresima non dura solo 40 giorni, ma \u00e8 una sofferenza che dura tutta la vita\u201d. Ed \u00e8 quindi ai bisognosi che i cristiani \u201cdevono rivolgersi\u201d, condividendo con loro i beni di prima necessit\u00e0, ma anche \u201ctrattandoli equamente ed offrendo loro un riparo\u201d. Il secondo nutrimento spirituale indicato dal Cardinale Bo, invece, \u00e8 quello \u201cdell\u2019autopurificazione attraverso la preghiera, il sacrificio e l\u2019elemosina\u201d, affinch\u00e9 ciascuno si redima \u201cdall\u2019odio e dal peccato\u201d. Infine, il terzo suggerimento del porporato riguarda la speranza, della quale il Myanmar ha \u201curgente bisogno\u201d. Nell\u2019ultimo anno, infatti, il Paese ha visto \u201cvari disastri\u201d, tanto che \u201calcuni dicono che la Via Crucis del popolo birmano \u00e8 molto lunga e senza fine\u201d. Ma l\u2019Arcivescovo di Yangon ha ribadito che la Chiesa cattolica \u00e8 \u201cgeneratrice di speranza\u201d e che quindi \u201cquesti sono tempi di speranza, non di disperazione\u201d. Di fronte agli \u201ceventi contemporanei\u201d, dunque, l\u2019esortazione del porporato \u00e8 stata a \u201cristabilire le priorit\u00e0\u201d, tornado \u201cal piano di Dio\u201d e digiunando \u201cdalla rabbia, dall\u2019odio reciproco, dalla fame insaziabile di potere e dalla vendetta\u201d. \u201cAbbiamo bisogno di vedere l'arcobaleno della pace, della prosperit\u00e0 e del perdono \u2013 ha concluso il Cardinale Bo - Che la riconciliazione ritorni nella nostra nazione\u201d, grazie ad \u201cuna bussola morale\u201d che punti verso \u201cla verit\u00e0, liberandoci dalla menzogna\u201d. (IP)\n22 febbraio - ARGENTINA #coronavirus. Presidente vescovi: no a politicizzazione del vaccino, \u00e8 un bene per tutti\nIl vaccino anti-Covid \u201c\u00e8 per il bene di tutti\u201d e \u201cnon pu\u00f2 essere politicizzato\u201d: questo\n[il richiamo di Monsignor Oscar Vicente Ojea](https://aica.org/noticia-mons-ojea-expresa-perplejidad-por-la-politizacion-de-la-vacuna-anticovid), vescovo di San Isidro e presidente della Conferenza episcopale argentina (Cea), pronunciato nella sua riflessione per la prima domenica di Quaresima. \u201cSiamo perplessi \u2013 ha sottolineato il presule \u2013 per la politicizzazione del vaccino, perch\u00e9 esso, come ha detto pi\u00f9 volte Papa Francesco, deve avere una portata universale\u201d. \u201cNessuno deve rimanere senza e soprattutto a riceverlo per primi devono essere coloro che hanno la responsabilit\u00e0 di fornire le cure essenziali\u201d alla popolazione, ha spiegato il presule. \u201c\u00c8 una questione di vita o di morte \u2013 ha proseguito \u2013 e quando ci si trova di fronte alla possibilit\u00e0 di sostenere la vita, allora non possono esserci politicizzazioni\u201d. Guardando al contesto attuale dell\u2019Argentina, poi, il presidente della Cea ha deplorato \u201cla tentazione\u201d che ciascuno ha di \u201cdistruggersi a vicenda e di boicottare\u201d il bene comune. Ma alla tentazione \u201cdella rottura e della divisione non bisogna cedere\u201d, ha esortato Monsignor Ojea, perch\u00e9 \u201cil male ci porta ad infrangere il legame con i nostri fratelli e sorelle\u201d. Di qui, l\u2019appello conclusivo alla preghiera affinch\u00e9 ciascuno trovi \u201cla forza di superare la tremenda lusinga dell\u2019autodistruzione\u201d. Il richiamo di Monsignor Ojea non \u00e8 casuale: due giorni fa, infatti, il Ministro della Salute, Gines Gonzalez Garcia, \u00e8 stato costretto alle dimissioni per aver riservato, in via preferenziale, circa 3mila di dosi di vaccino anti-Covid ai suoi alleati politici. La notizia \u00e8 venuta alla luce dopo che un giornalista vicino al governo, Horacio Verbitsky, ha rivelato di essere stato contattato dal Ministero della Salute per farsi vaccinare, nonostante egli non rientri nelle categorie pi\u00f9 rischio n\u00e9 per et\u00e0, n\u00e9 per lavoro. Lo stesso sarebbe accaduto al sindacalista Hugo Moyano, vaccinato prima del tempo insieme alla sua famiglia. Il nuovo responsabile della Salute \u00e8 ora Carla Vizzotti. Da ricordare che in Argentina il coronavirus ha provocato, ad oggi, pi\u00f9 di 2 milioni di contagi ed oltre 51mila decessi. La campagna di vaccinazione, finora, ha raggiunto 390mila persone su 45 milioni di abitanti, ovvero lo 0,86 per cento della popolazione. (IP)\n22 febbraio - REPUBBLICA DEMOCRATICA CONGO Inaugurata a Matadi, grazie alla Caritas, una scuola per studenti con disabilit\u00e0 uditiva\nHa 14 aule il nuovo Complesso Scolastico Speranza per studenti con disabilit\u00e0 uditiva che ha aperto i battenti nei giorni scorsi nella diocesi di Matadi, nella Repubblica Democratica del Congo. Costruita con il sostegno finanziario di Caritas-Linz Austria, la struttura fa parte della Direzione nazionale dell\u2019educazione speciale ed \u00e8 annessa alla parrocchia di Nostra Signora di Fatima. La scuola \u00e8 stata inaugurata da monsignor Daniel Nlandu, vescovo di Matadi, e vuole favorire la formazione integrale dei bambini con disabilit\u00e0 uditiva; il nome \u201cSperanza\u201d, spiega il portale della diocesi di Matadi, vuole evidenziare che nessun handicap fisico deve essere un ostacolo alla crescita di ogni individuo. Il progetto rientra nell\u2019ambito degli interventi della diocesi per i pi\u00f9 poveri, i disagiati e i pi\u00f9 deboli e intende fornire un ambiente adeguato agli studenti sordomuti, per consentire loro un apprendimento specifico. (TC)\n22 febbraio - SUD SUDAN 1\u00b0 anniversario Governo di unit\u00e0 nazionale. Consiglio delle Chiese: ripristinare pace, sicurezza e stabilit\u00e0\nUn anno fa, il 22 febbraio 2020, il presidente del Sud Sudan, Salva Kiir, e il leader dei ribelli Riek Machar annunciavano un'intesa per formare un governo di unit\u00e0 nazionale (Transitional Government of National Unity). A 365 giorni da quella data, il Consiglio delle Chiese del Paese (Sscc), insieme al Forum nazionale della societ\u00e0 civile (Sscsf) e alla Coalizione delle donne sud sudanesi per la pace (Sswcp) hanno diffuso un appello congiunto al governo affinch\u00e9 ripristini la pace, la sicurezza e la stabilit\u00e0, ponendo fine \u201cad ogni spargimento di sangue\u201d. In particolare, i firmatari della nota denunciano \u201cle devastanti violenze intercomunitarie, gli sfollamenti di civili, le violenze sessuali e di genere, i blocchi stradali per estorcere denaro a viaggiatori e operatori umanitari\u201d, insieme ad \u201cun\u2019economia che vacilla con tassi di inflazione vertiginosi\u201d. Inoltre, si ricorda che \u201ci rapporti delle agenzie umanitarie indicano costantemente un aumento del numero di persone che hanno bisogno di aiuto nel Paese\u201d. I firmatari ribadiscono anche che \u201cnon \u00e8 la prima volta che facciamo appello agli stessi leader affinch\u00e9 adempiano alle loro responsabilit\u00e0 nei confronti della nazione e dei suoi cittadini\u201d. Di fronte ad una \u201cinsopportabile situazione di sofferenza umana\u201d, per di pi\u00f9 \u201ccrescente\u201d, i tre organismi si dicono quindi \u201cspinti a dare voce alla richiesta del popolo di porre fine ai conflitti violenti e all'insicurezza, agli spostamenti dei civili e alla continua creazione di orfani e vedove\u201d. Per questo, essi esortano congiuntamente \u201ctutti i rappresentanti e i leader religiosi, le donne, i giovani e gli esponenti della societ\u00e0 civile ad unirsi, alzare la voce e chiedere ci\u00f2 di cui la popolazione ha disperatamente bisogno, ovvero pace, sicurezza e stabilit\u00e0\u201d. \u201cMentre riconosciamo il calo degli scontri militari tra le parti in causa\u201d, cos\u00ec come \u201ci passi positivi\u201d compiuti per riconoscere i responsabili \u201cdei crimini contro i civili\u201d e per promuovere il lavoro dell\u2019esecutivo, prosegue la nota, \u201crimaniamo profondamente preoccupati del fatto che la situazione generale non sia migliorata in modo convincente\u201d. I firmatari evidenziano, infatti, che nonostante i numerosi appelli lanciati nel corso dell\u2019ultimo anno, non si \u00e8 verificato alcun \u201ccambiamento significativo di fronte alla crisi\u201d che attanaglia il Paese e \u201calla sofferenza umana\u201d dei cittadini. Per questo, essi si impegnano a reiterare il proprio appello \u201cfino a quando tutti i leader nazionali lo ascolteranno e porteranno pace, giustizia, libert\u00e0 e prosperit\u00e0 a tutti i cittadini del Sud Sudan\u201d. La nota congiunta si conclude con l\u2019hashtag #SouthSudanIsCalling (Il Sud Sudan sta chiamando). Da ricordare che il Sscc \u00e8 un organismo ecumenico che comprende diverse Chiese membri, nonch\u00e9 Chiese associate e che opera in favore della riconciliazione nazionale. La Coalizione delle donne e il Forum della societ\u00e0 civile lavorano, invece, sulla ricerca della pace. (IP)\n21 febbraio - MALTA Quaresima. L\u2019invito dei vescovi a costruire una societ\u00e0 basata sulla cura e sulla solidariet\u00e0\nNella lettera pastorale per la Quaresima, i vescovi di Malta e Gozo, ispirati dal messaggio dell\u2019enciclica di Papa Francesco \u201cFratelli tutti\u201d, hanno lanciato un appello ai maltesi per la costruzione di una societ\u00e0 basata sulla cura e sulla solidariet\u00e0 e hanno elogiato le tante persone che sono riuscite in modo concreto a dimostrare vicinanza, soprattutto in questo tempo di pandemia, a chi \u00e8 pi\u00f9 vulnerabile, cogliendo \u201cle grida silenziose di chi soffre da solo\u201d. I vescovi hanno esortato i fedeli ad ascoltare il grido delle persone emarginate, vittime della \u201ccultura dello scarto\u201d, ricordando che solo se siamo veramente aperti all'amore di Dio e lo condividiamo con gli altri possiamo vivere la fraternit\u00e0. Solo guardando gli altri come fratelli e non come nemici, possiamo \u201clavorare per una societ\u00e0 senza muri e senza confini\u201d, e solo cos\u00ec possiamo \u201csconfiggere il virus dell'individualismo\u201d. La lettera, firmata da monsignor Charles Jude Scicluna, arcivescovo di Malta, monsignor Anton Teuma, vescovo di Gozo, e monsignor Joseph Galea-Curmi, vescovo ausiliare, spiega che solo \u201cguardandoci come fratelli e sorelle, \u00e8 possibile lavorare insieme per una societ\u00e0 del dialogo\u201d e alimentare l'amicizia sociale. \u00c8 il dialogo infatti che \u201crispetta, rafforza e ricerca la verit\u00e0. Ci aiuta ad avvicinarci gli uni agli altri, a guardarci, ad ascoltarci, a sapere come vivere quella che Papa Francesco chiama \u2018l'arte dell'ascolto\u2019 degli altri\u201d; \u00e8 il dialogo che ci aiuta a capire quanto il prossimo, diverso da noi, rappresenti un dono e una ricchezza che aiutano a crescere; \u00e8 il dialogo che ci permette di riconoscere le ferite che subiamo individualmente e come societ\u00e0: \u201ctribalismo, razzismo, odio, violenza domestica, disgregazione familiare, usura, abuso di alcol e droghe, avidit\u00e0 e abuso di potere, e anche la rovina del nostro patrimonio naturale\u201d. Dobbiamo lavorare per guarire queste ferite - sottolineano i presuli - e farlo nello spirito del perdono, laddove perdono \u201cnon significa dimenticare o permettere che la nostra esperienza dolorosa venga repressa dentro di noi, o rimanere in silenzio di fronte a ci\u00f2 che \u00e8 sbagliato e ingiusto. Perdonare significa non permettere alle esperienze negative che attraversiamo di renderci schiavi e condizionarci\u201d. Il perdono infatti \u201cci libera dal circolo vizioso della vendetta mentre continuiamo a lavorare con tutto il cuore per la giustizia e la rettitudine\u201d. \u201cDobbiamo lavorare pi\u00f9 duramente \u2013 continuano - per una cultura che rispetti la vita e la dignit\u00e0 di ogni essere umano. Ogni vita umana \u00e8 preziosa, creata a immagine di Dio\u201d, quindi nessuno pu\u00f2 essere considerato \u201cinutile, nessuno dovrebbe mai essere eliminato\u201d. Per costruire una societ\u00e0 della cura e della solidariet\u00e0, i presuli \u2013 per concludere - hanno invitato i fedeli a seguire l\u2019esempio di San Giuseppe, il Custode della Sacra Famiglia, un uomo \u201cche ha attraversato momenti di crisi e di sofferenza\u201d e che \u201ccome rifugiato, ha dovuto cercare riparo per la sua famiglia lontano dalla sua patria\u201d. Tuttavia egli \u201cha sempre avuto una grande fede in Dio, ha sempre mostrato amore e gentilezza verso gli altri ed \u00e8 sempre stato pronto ad aiutare\". \u201cDurante questa Quaresima \u2013 hanno concluso - chiediamo la sua protezione e intercessione affinch\u00e9 nel corso di questo anno aiuti tutti noi ad essere strumenti di amore e solidariet\u00e0 nella societ\u00e0 maltese\u201d. (AP)\n21 febbraio - POLONIA Monsignor G\u0105decki: \u201cIl cammino quaresimale \u00e8 un progetto spirituale\u201d\nMonsignor Stanis\u0142aw G\u0105decki, presidente della Conferenza episcopale polacca, nella sua lettera pastorale per la Quaresima, letta nelle chiese dell\u2019arcidiocesi di Pozna\u0144, ha spiegato ai fedeli \u2013 si legge sul sito web dell\u2019Episcopato -, che il cammino quaresimale \u00e8 una sorta di progetto spirituale che possiamo realizzare attraverso la preghiera, il digiuno e l'elemosina. In questo tempo quaresimale, il presule ha incoraggiato i cattolici a dedicare pi\u00f9 tempo al dialogo con Dio, \u201cimparando anche altri modi per rivolgersi a Lui rispetto a quelli praticati da tempo\u201d. Un buon libro di preghiere \u2013 ha affermato - pu\u00f2 essere un aiuto appropriato, \u201cma l'Eucaristia rimarr\u00e0 sempre la preghiera pi\u00f9 importante\u201d. Da qui, l\u2019urgenza in Quaresima di partecipare alla Messa domenicale, e forse anche alla Messa quotidiana. Il presidente dell\u2019Episcopato, continuando ad illustrare il cammino quaresimale, ha spiegato come sia \u201cimpossibile esprimersi bene senza digiunare, cio\u00e8 senza mortificare la carne, l'amor proprio o le ambizioni malate\u201d. Le austerit\u00e0 del digiuno sono, quindi, fondamentali in questi giorni, perch\u00e9 sono uno strumento che ci permette di organizzare la nostra vita, rinunciando ad attivit\u00e0 non necessarie e che richiedono molto tempo. Per questo motivo, egli ha invitato a \u201clavorare su se stessi, sul proprio carattere, sui propri sentimenti, sull'intera sfera della vita spirituale\u201d e a \u201cdedicare il tempo guadagnato a costruire relazioni con chi ci \u00e8 vicino\u201d, nonch\u00e9 a donare i soldi risparmiati digiunando ai poveri. Tuttavia, in merito all\u2019elemosina, l\u2019arcivescovo di Pozna\u0144 ha dichiarato che essa \u201csolo in senso stretto \u00e8 una donazione fatta ad una persona bisognosa\u201d, perch\u00e9 \u201cin senso lato, si tratta di un atteggiamento generale di amore attivo per il prossimo\u201d. \u201cPraticare l'elemosina \u2013 ha sottolineato - ci libera dall'avidit\u00e0 e ci aiuta a scoprire che l'altro \u00e8 mio fratello e ci\u00f2 che ho non \u00e8 mai solo mio\u201d. In questo tempo di pandemia e di incertezza per il futuro, il presule ha incoraggiato i polacchi a risparmiare denaro e prodotti alimentari per donarli a chi ha pi\u00f9 bisogno e ha chiesto aiuto prima di tutto per le opere che aiutano i bambini malati, le madri sole o le famiglie che crescono figli disabili. Ha invitato poi i fedeli ad offrire preghiere e digiuno per coloro che si sono allontanati da Dio e dalla Chiesa, perch\u00e9 ingannati dalla propaganda contro la Chiesa o per mancanza di testimonianza di fede da parte degli stessi membri della Chiesa. Monsignor G\u0105decki, infine, ricordando che la chiamata quaresimale alla conversione \u00e8 indirizzata a ciascuno di noi personalmente, ha esortato a non fermarsi a gesti e pratiche di penitenza esteriori, perch\u00e9 esse \u201csono importanti, ma non significano molto se non trasformano in meglio i nostri cuori\u201d. (AP)\n21 febbraio - SPAGNA Commissione Permanente della CEE: uffici diocesani per la tutela dei minori, eutanasia e ministero del lettorato e dell\u2019accolitato aperto alle donne\nI vescovi della Commissione Permanente della Conferenza Episcopale Spagnola (CEE) si riuniranno il 23 e il 24 febbraio a Madrid, per discutere, tra gli altri argomenti, del lavoro svolto dagli uffici diocesani per la tutela dei minori, aperti pi\u00f9 di otto mesi fa; per parlare di eutanasia e della possibilit\u00e0 che le donne possano accedere al ministero di lettori e accoliti, ruolo riservato finora agli uomini. In occasione del primo incontro del 2021, i presuli discuteranno del lavoro degli uffici aperti in tutte le diocesi spagnole per assistere le vittime di abusi sessuali, che in questi mesi hanno registrato una bassa attivit\u00e0 e pochissime denunce, secondo quanto affermato lo scorso novembre dal segretario generale della CEE. Due mesi dopo l\u2019approvazione della legge che regola l\u2019eutanasia, la Commissione affronter\u00e0 questo delicato tema assieme a quello del testamento biologico. Infine, studier\u00e0 le linee di azione pastorale della Conferenza episcopale per il quinquennio 2021-2025; discuter\u00e0 l'attuazione del piano formativo approvato nella precedente Plenaria e analizzer\u00e0 il lavoro della nuova piattaforma Apse, cui i vescovi stanno lavorando. (AP)\n21 febbraio - PARAGUAY Rivolta nel Penitenziario di Tacumb\u00fa. I vescovi denunciano le terribili condizioni delle carceri\nIn seguito alla violenta rivolta scoppiata marted\u00ec 16 febbraio nel Penitenziario Nazionale di Tacumb\u00fa, il pi\u00f9 grande del Paese, ad Asunci\u00f3n, durante la quale hanno perso la vita sette persone e diverse sono state ferite, la Conferenza Episcopale Paraguaiana (CEP), in un comunicato diffuso sul sito web dell\u2019Episcopato, il 19 febbraio, ha parlato delle terribili condizioni delle carceri e dell\u2019intero sistema carcerario del Paese, esprimendo il suo cordoglio e la sua vicinanza spirituale alle famiglie che hanno perso tragicamente i loro cari. \"I fatti dimostrano - hanno affermato i vescovi - che non ha senso avere una sovrastruttura per detenere persone che hanno conti in sospeso con la Giustizia, se nelle carceri continua a prevalere una forte corruzione e se non si realizza una profonda riforma carceraria\". I presuli hanno deplorato l\u2019assenza di un\u2019azione efficace per \u201cridurre la popolazione carceraria non condannata in via definitiva e per evitare il sovraffollamento, lesivo dei diritti fondamentali di ogni essere umano\u201d, e hanno espresso preoccupazione \u201cper l'estrema violenza con cui agiscono i gruppi criminali\u201d \u2013 sempre pi\u00f9 numerosi e violenti -, \u201cche condizionano le autorit\u00e0 nazionali con il ricatto e hanno il controllo della popolazione carceraria\u201d. Ricordando che \u201cmolti di coloro che sono privati della loro libert\u00e0 e stanno scontando una pena, o aspettano che la giustizia agisca secondo la legge, hanno sogni e speranze, hanno famiglie che li aspettano e vogliono veramente essere reintegrati nella societ\u00e0\u201d, i vescovi hanno esortato \u201cil governo nazionale, la magistratura e la legislatura a raddoppiare i loro sforzi\u201d e a spingerci ad avere uno sguardo pi\u00f9 umano verso chi \u00e8 privato della libert\u00e0 e merita una seconda possibilit\u00e0, cosa che rappresenta un vantaggio per tutta la popolazione. (AP)\n20 febbraio - GIAPPONE-COREA Vescovi coreani e giapponesi: no a sversamento in mare delle acque contaminate di Fukushima\nI vescovi giapponesi e sud-coreani si uniscono alle vive preoccupazioni espresse da ambientalisti, autorit\u00e0 locali e pescatori circa l\u2019ipotesi allo studio del Governo Suga di gettare nell\u2019oceano l\u2019acqua contaminata usata per il raffreddamento della centrale nucleare di Fukushima dopo il catastrofico incidente dell'11 marzo 2011. L\u2019acqua \u00e8 attualmente stoccata in oltre mille mega-serbatoi che tuttavia nel 2022 saranno pieni. Il piano di Tokyo \u00e8 quindi di gettarla in mare previo trattamento attraverso un processo di rimozione multi-nuclide (Advanced Liquid Processing System - Alps) che tuttavia non \u00e8 in grado di filtrare alcune sostanze pericolose. In una recente\n[lettera congiunta al Primo Ministro giapponese Yoshihide Suga](https://www.cbcj.catholic.jp/2021/02/09/22099/) le Commissioni Giustizia e pace e Ambiente della Chiesa nipponica e sud-coreana hanno espresso la loro ferma contrariet\u00e0 a questa ipotesi. La missiva cita alcuni studi che confermano come anche dopo il trattamento l\u2019acqua sia ancora a tutti gli effetti contaminata e quindi pericolosa per la salute. Secondo i vescovi nipponici e coreani, le rassicurazioni offerte dalle autorit\u00e0 giapponesi si baserebbero su dati sperimentali incompleti e dunque ancora inaffidabili. Tra le sostanze contenute nell\u2019acqua contaminata il trizio che \u2013 evidenzia la lettera - secondo alcune ricerche pu\u00f2 provocare morti fetali, leucemia infantile e sindrome di Down. A preoccupare i vescovi dei due Paesi sono anche gli effetti a lungo termine dell'acqua trattata con l\u2019Alpi sull\u2019ecosistema marino, con le sue inevitabili ripercussioni sull\u2019economia locale che vive di pesca. L\u2019unica certezza \u2013 affermano - \u00e8 che una volta riversato nell'oceano, il materiale radioattivo rimarr\u00e0 in mare. Di qui il pressante appello a cercare soluzioni alternative: \u201cAbbiamo la responsabilit\u00e0 di consegnare alle future generazioni un ambiente in cui possano vivere in sicurezza e con la massima tranquillit\u00e0\u201d, scrivono i presuli nella missiva che conclude con le parole di Papa Francesco nella \u201cLaudato Si\u2019\u201d: \u201c\u201cIn un mondo che ci \u00e8 stato consegnato non possiamo pi\u00f9 guardare alla realt\u00e0 solo in termini utilitaristici, orientando l'efficienza e la produttivit\u00e0 solo al nostro profitto individuale. La solidariet\u00e0 tra generazioni non \u00e8 un optional, ma una questione elementare di giustizia\u201d. (LZ)\n20 febbraio - ITALIA Parte domani al carcere di Paliano un progetto che impegner\u00e0 i detenuti nella realizzazione di ceri pasquali\nSi chiama \u201cLa luce della libert\u00e0\u201d e consentir\u00e0 ai detenuti di realizzare ceri pasquali dipinti per le cappelle delle carceri italiane. Si tratta di un percorso formativo finalizzato alla rieducazione della pena. Ideato dall\u2019Ufficio Ispettorato dei cappellini delle carceri italiane in collaborazione dell\u2019associazione Liberi nell\u2019arte (affiliato Acli del Molise) e dell\u2019Associazione Caritas Regina Pacis, il progetto artistico partir\u00e0 domani nella Casa di Reclusione di Paliano, in provincia di Frosinone. I ceri verranno dipinti interamente a mano da alcuni detenuti che frequenteranno un corso di formazione guidati da un maestro d\u2019arte figurativa. L\u2019iniziativa vuole essere un cammino di reinserimento attraverso il linguaggio dell\u2019arte e si inserisce tra i percorsi di formazione culturale e civica negli istituti di pena per contribuire allo sviluppo dei valori di libert\u00e0 e di giustizia, all\u2019affermazione della dignit\u00e0 della persona, al bene condiviso secondo i principi e i cardini della Dottrina Sociale della Chiesa. \u201cSar\u00e0 un cammino di Luce - afferma don Raffaele Grimaldi, ispettore generale dei cappellani delle carceri d\u2019Italia, ideatore del progetto - con lo scopo di indicare la strada e annunciare ai detenuti dentro le mura di un carcere, che il Cristo Risorto ha spezzato le catene della schiavit\u00f9, ha liberato l\u2019uomo dal suo male, ha rialzato chi \u00e8 caduto, ha ridonato Misericordia e Tenerezza all\u2019umanit\u00e0 avvolta nelle tenebre\u201d. Il progetto \u00e8 sostenuto e promosso dal Provveditorato del Lazio-Abruzzo-Molise e dalla Direzione del Carcere di Paliano. \u201cLa luce nella libert\u00e0 vedr\u00e0\u201d vedr\u00e0 impegnati i detenuti in attivit\u00e0 artistico-manipolative per perseguire finalit\u00e0 di reinserimento, e vuole anche rilanciare un appello alla giustizia, riferisce un comunicato stampa dell\u2019Ispettorato dei Cappellani delle Carceri, che non deve essere solo punitiva ma soprattutto ripartiva, restaurativa, riconciliativa, capace cio\u00e8 di sanare le ferite e di colmare il vuoto di tante vittime della societ\u00e0. \u201cAnche in questo tempo di pandemia, di distanziamento e di solitudine - sottolinea don Grimaldi - non possiamo ignorare un mondo nascosto e sofferente, dove le persone che hanno sbagliato, stanno pagando il loro errore con la restituzione della pena. Il mondo ha bisogno di essere pi\u00f9 umano - aggiunge l\u2019ispettore generale dei cappellani -, libero da pregiudizi che uccidono la speranza e il futuro di uomini gi\u00e0 emarginati e macchiati dal reato commesso come sosteneva gi\u00e0 negli anni \u201890 il cardinale Carlo Maria Martini affermando che \u2018anche se gli errori indeboliscono e deturpano la personalit\u00e0 dell\u2019individuo, non la negano, non la distruggono non la declassano. Perci\u00f2 le leggi hanno senso se operano in funzione dell\u2019affermazione, dello sviluppo e del recupero della dignit\u00e0 della persona\u2019\u201d. (TC)\n20 febbraio - STATI UNITI Tempesta artica. Appello vescovi a preghiera e solidariet\u00e0 con vittime\nTemperature polari negli Stati Uniti dove, da giorni, una tempesta artica sta colpendo il Midwest e tutta la zona sud del Paese. Il termometro \u00e8 sceso fino a -28\u00b0 e in Texas 5 milioni di persone sono rimaste prive di energia elettrica e acqua, a causa della rottura dei sistemi di alimentazione. Diversi i morti e molte anche le vittime di intossicazione da gas delle auto, accese per tentare di scaldarsi. Una situazione drammatica che arriva, per di pi\u00f9, durante la pandemia da Covid-19, rallentandola campagna nazionale di vaccinazione. Di fronte a tante difficolt\u00e0, la Conferenza episcopale statunitense (Usccb) esorta i fedeli alla preghiera e alla solidariet\u00e0, facendo donazioni on line alla Caritas.\n[In una nota a firma del presidente dell\u2019Usccb](https://www.usccb.org/news/2021/us-bishops-president-urges-prayer-and-support-all-during-extreme-winter-weather-and), l\u2019Arcivescovo di Los Angeles Jos\u00e9 Gomez, la Chiesa cattolica \u201cincoraggia la speranza e il sostegno generoso di tutti\u201d, soprattutto \u201call\u2019inizio di questo tempo di Quaresima\u201d. \u201cPreghiamo per tutti coloro che sono morti e sono rimasti feriti \u2013 scrive l\u2019Usccb - Preghiamo specialmente per coloro che sono rimasti senza elettricit\u00e0 e riscaldamento e per i primi soccorritori che stanno offrendo assistenza a coloro che hanno bisogni urgenti. Nella nostra elemosina quaresimale, troviamo modi concreti per aiutare i nostri fratelli e sorelle\u201d. La nota si conclude con l\u2019affidamento al Cuore Immacolato della Vergine Maria, affinch\u00e9 Ella possa concedere \u201cconforto e pace\". (IP)\n20 febbraio - COREA DEL SUD Misure allentate contro il Covid-19. Nuove linee guida dei vescovi per la partecipazione dei fedeli alle Messe\nSi allentano nuovamente anche in Corea del Sud le restrizioni contro il Covid-19. Come conseguenza le diocesi del Paese hanno introdotto nuove linee guida per le celebrazioni in presenza. L\u2019arcidiocesi Gwangju, nel sudest del Paese - riporta l\u2019agenzia\n[Ucanews](https://www.ucanews.com/news/korean-churches-ready-to-welcome-faithful/91483) -, ha fissato al 30% della capacit\u00e0 massima delle chiese il limite delle persone autorizzate a partecipare alle Messe, mantenendo il divieto di altri assembramenti e dei cori, mentre le Vie Crucis durante il periodo di Quaresima dovranno svolgersi nel rigido rispetto del distanziamento sociale. Misure analoghe sono state disposte nella diocesi di Busan, dove al limite del 30% \u00e8 stato aggiunto anche l\u2019obbligo di un distanziamento di due metri tra i fedeli in chiesa, nell\u2019arcidiocesi di Seoul e nella diocesi Cheongju. Le Messe con concorso di popolo erano state sospese in Corea del Sud nel mese di febbraio dell\u2019anno scorso, dopo il primo caso registrato il 20 gennaio del 2020. Erano riprese ad aprile, ma nuovamente sospese lo scorso dicembre, con la seconda ondata della pandemia. In un primo momento, grazie alle rigide misure di prevenzione e all\u2019efficiente organizzazione del sistema sanitario sudcoreano, la diffusione della pandemia \u00e8 stata piuttosto contenuta nel Paese asiatico. Successivamente, a partire dal febbraio 2020 si \u00e8 verificata un\u2019impennata di casi, il cui focolaio sarebbe stata una controversa setta cristiana, la Shincheonji di Ges\u00f9 , i cui seguaci si riuniscono in grandi raduni di preghiera a stretto contatto fisico e senza indossare mascherine. Ad oggi la Corea del Sud ha registrato oltre 86mila casi con circa 1.550 decessi. La pandemia ha messo in grandi difficolt\u00e0 finanziarie anche la Chiesa cattolica sudcoreana. La maggior parte delle parrocchie ha registrato una significativa riduzione degli introiti. Nonostante questo le chiese hanno continuato a offrire servizi spirituali, pastorali e sociali ai fedeli e alle persone alle persone in difficolt\u00e0, in particolare i poveri, grazie anche alla generosit\u00e0 di tanti volontari, laici e religiosi. (LZ)\n20 febbraio - GHANA Dichiarazione dei vescovi sulle recenti attivit\u00e0 Lgbt nel Paese\nHa fatto discutere, in Ghana, la recente apertura di un ufficio per il movimento Lgbt nel Paese. La struttura \u00e8 stata avviata ad Accra, suscitando l\u2019immediata reazione del segretario esecutivo della Coalizione nazionale per i diritti sessuali umani e i valori familiari, Moses Foh-Amoaning, che ne ha chiesto al governo la chiusura, deplorando al contempo i tentativi dei Paesi occidentali di imporre le loro idee nella cultura africana. Sulla vicenda \u00e8 intervenuta la Conferenza episcopale nazionale (Gcbc) che,\n[in una lunga nota](https://www.cbcgha.org/wp-content/uploads/2021/02/GCBC-ON-HOMOSEXUALITY.pdf) a firma del suo presidente, l\u2019Arcivescovo Philip Naameh, esprime il suo sostengo alla richiesta di Foh-Amoaning. \u201cLa Chiesa vede la pratica dell'omosessualit\u00e0 come incompatibile con i racconti della Genesi sulla creazione dell'uomo e della donna\u2013 si legge nel documento episcopale - Scegliere qualcuno dello stesso sesso per la propria attivit\u00e0 sessuale o per il matrimonio vuol dire annullare il significato e gli obiettivi del progetto di Dio\u201d. Al contempo, i vescovi ghanesi sottolineano che \u201cla Chiesa condanna gli atti omosessuali, ma non le persone omossessuali\u201d ed \u201cinsiste affinch\u00e9 i loro diritti siano rispettati\u201d. Anch\u2019esse, infatti, sono \u201cpersone create ad immagine e somiglianza di Dio\u201d e devono quindi \u201cgodere degli stessi diritti umani fondamentali di cui godono tutti\u201d. I diritti cui fanno riferimento i presuli sono quelli \u201cuniversali, inviolabili e inalienabili che spettano alla persona umana\u201d e pensati per \u201cproteggere la sua dignit\u00e0\u201d. Essi includono \u201cil diritto alla vita, alla libert\u00e0 personale, al giusto processo; alla libert\u00e0 di pensiero, espressione, religione, organizzazione e movimento; alla libert\u00e0 da discriminazione sulla base della razza, della religione, dell'et\u00e0, della lingua e del sesso; all'istruzione di base; all'occupazione e alla propriet\u00e0\u201d. Da tutto ci\u00f2 \u2013 prosegue la nota \u2013 deriva che \u201cnon \u00e8 giusto sottoporre gli omosessuali a qualsiasi forma di molestia semplicemente perch\u00e9 sono omosessuali. La dignit\u00e0 intrinseca di ogni persona deve essere, infatti, sempre rispettata con le parole, le azioni e il diritto\u201d. Inoltre, gli omosessuali devono essere accettati con \u201crispetto, compassione e sensibilit\u00e0\u201d, evitando \u201cdiscriminazioni, aggressioni e violenze\u201d. Serve anche che la Chiesa metta in atto \u201cuna guida pastorale rispettosa\u201d nei loro confronti, affinch\u00e9 essi \u201cpossano compiere pienamente la volont\u00e0 di Dio nella loro vita\u201d. Tuttavia, la Gcbc sottolinea che \u201csecondo la comprensione della Chiesa dei diritti umani, i diritti degli omosessuali come persone non includono il diritto alle nozze tra persone dello stesso sesso, perch\u00e9 questo \u00e8 moralmente sbagliato e va contro il progetto di Dio sul matrimonio\u201d. A tal proposito, i vescovi ghanesi sottolineano che, a giugno 2016, la Corte europea per i diritti umani ha stabilito che non esiste un diritto al matrimonio omosessuale e che gli Stati non sono obbligati a introdurre le nozze tra persone dello stesso sesso, anche se sono invitati a legiferare per garantirne i diritti. \u201cAlla luce di ci\u00f2 \u2013 conclude la nota \u2013 chiediamo al governo del Ghana d chiudere l\u2019Ufficio Lgbt e di non farsi intimidire o di non cedere alle pressioni\u201d in questo ambito. (IP)\n20 febbraio - MONDO Nel 63.mo Dossier con Dati e Testimonianze della Caritas Italiana il bilancio di un anno di Covid-19\nA un anno dal primo caso accertato di contagio da Covid-19 in Italia, a Codogno, la Caritas Italiana traccia un bilancio sull\u2019impatto del virus sulle comunit\u00e0 pi\u00f9 fragili nel mondo. In questo tempo inedito, gli interventi della Caritas sono stati e continuano a essere numerosi e diversificati. L\u2019arrivo del vaccino \u00e8 ora una nuova speranza, si legge in un comunicato, ma restano le drammatiche conseguenze sanitarie e sociali della pandemia che in un anno ha segnato in modo indelebile i cinque continenti, superando i 110 milioni di contagi e i 2,4 milioni di decessi. Con il 63.mo Dossier con Dati e Testimonianze (DTT) \u201cVirus forte, comunit\u00e0 fragili. Un anno di emergenza sanitaria tra le popolazioni indigene\u201d, Caritas Italiana fa un bilancio a livello internazionale dell\u2019evoluzione della pandemia e approfondisce in modo particolare l\u2019aspetto della diffusione del virus in America. Il dossier analizza alcuni dati complessivi sulla diffusione del virus su scala globale, dalla pressione antropica sul pianeta, in particolare la continua pressione sulla biodiversit\u00e0, alle difficolt\u00e0 che hanno segnato alcune categorie particolari di persone e alcuni ambiti, come quello educativo, soprattutto in alcuni Paesi in cui non sono state messi in campo strumenti e misure di accompagnamento e di protezione sociale. Vengono prese, poi, in esame la situazione delle comunit\u00e0 indigene del continente americano e le situazioni di criticit\u00e0 a cui tali popolazioni sono sottoposte a causa della pandemia e delle misure di contenimento sociale. Nel Centro e Sud America, i pi\u00f9 colpiti dalla pandemia sono le persone con meno di sessant\u2019anni e il numero pi\u00f9 alto di morti si conta tra i pi\u00f9 poveri. Nel mondo pi\u00f9 di 476 milioni di persone appartengono a popolazioni indigene. Si tratta di un raggruppamento pari al 6% della popolazione mondiale. Nella sola America Latina sono presenti 522 popolazioni indigene. Molte di queste sono tra le pi\u00f9 esposte al rischio di malattie infettive emergenti. Nel Dossier, oltre a ribadire l\u2019importanza di un sistema sanitario pubblico e universale a tutela del diritto alla salute per tutti - in Italia, in Europa e nel resto del mondo - a fronte dell\u2019impatto della pandemia in societ\u00e0 sempre pi\u00f9 diseguali, sono riportate anche testimonianze inedite raccolte sul territorio. Vengono descritte, infine, alcune forme di resilienza e le risposte alle situazioni di crisi, messe in atto dalle popolazioni native, sia in forma autonoma che mediante il sostegno di organismi nazionali e internazionali, tra cui le Caritas e le Chiese locali. Il Dossier \u00e8 disponibile online sul sito\n[www.caritas.it](http://www.caritas.it/) (TC)\n20 febbraio - AMERICA #coronavirus. Repam: solidariet\u00e0 ai popoli amazzonici\nAumento allarmante del numero di contagi e di morti a causa del Covid-19; carenze gravi nel sistema sanitario; assenza di politiche pubbliche efficienti e fragilit\u00e0 nella cura della vita umana: sono questi i punti critici evidenziati riscontrati negli ultimi mesi in Amazzonia dalla Repam (Rete Ecclesiale Panamazzonica), presieduta dal Cardinale Pedro Ricardo Barreto Jimeno, Arcivescovo di Huancayo, in Per\u00f9.\n[In un messaggio di solidariet\u00e0 ai popoli della regione](https://redamazonica.org/2021/02/mensaje-de-solidaridad-de-la-repam-a-los-pueblos-amazonicos/), l\u2019organismo deplora \u201cla mancanza di letti d'ospedale, di ossigeno e di attrezzature protettive; l\u2019aumento delle persone che vivono in povert\u00e0 e delle disuguaglianze sociali\u201d, nonch\u00e9 \u201cla situazione critica che stanno vivendo la citt\u00e0 di Manaus e l'intero stato brasiliano di Amazonas\u201d, dove la pandemia ha colpito pi\u00f9 duramente, provocando 300mila contati e pi\u00f9 di 10mila decessi. Ma la situazione \u00e8 drammatica in tutta la Panamazzonia, sottolinea la Repam: \u201cAd oggi, abbiamo un totale di 2.025.223 casi confermati e 50.364 decessi dovuti al coronavirus. Il Brasile concentra il 76,3% del numero totale di casi, seguito da Per\u00f9 (11,7%), Colombia (4,7%), Bolivia (4,3%) e gli altri Paesi con meno dell'1%. Il Brasile \u00e8 in testa anche la percentuale di morti, con il 69,8%, seguito dalla Bolivia (15,1%), Per\u00f9 (8,1%), Colombia (5%) e gli altri Paesi con meno dell'1%\u201d. Non solo: la cos\u00ec detta \u201cseconda ondata\u201d della pandemia ha fatto registrare, tra dicembre e febbraio, \u201cun aumento di 415.093 casi confermati e 12.617 decessi\u201d, il che corrisponde a \u201cpi\u00f9 di un quinto dei casi identificati e un quarto dei decessi registrati dall'inizio del monitoraggio\u201d. La Repam esprime, quindi, il suo apprezzamento per \u201cgli sforzi e la dedizione\u201d con cui la Chiesa cattolica in Amazonia offre aiuto umanitario di emergenza alle popolazioni locali, anche attraverso di diverse campagne di solidariet\u00e0. La medesima gratitudine viene rivolta a Papa Francesco che \u201cha seguito da vicino questo momento, offrendo anche preghiera, solidariet\u00e0 e vicinanza a tutta la nostra regione\u201d. Allo stesso tempo, insieme al Coica (Comitato di coordinamento delle organizzazioni indigene del bacino amazzonico), la Repam si dice preoccupata \u201cdell'aumento delle situazioni di vulnerabilit\u00e0 a cui sono esposti i popoli indigeni\u201d e pertanto chiede ai governi \"di implementare le barriere sanitarie e i controlli epidemiologici, nonch\u00e9 di garantire l'effettivo funzionamento delle unit\u00e0 mediche specializzate in tutta l'Amazzonia\". In quest\u2019ottica, prossimamente Repam e Coica lanceranno una campagna, denominata \u201cIl grido della foresta \u2013 voci dell\u2019Amazzonia\u201d, con l\u2019obiettivo di \u201crafforzare la lotta dei popoli indigeni per il diritto alla salute integrale\u201d. (IP)\n20 febbraio - IRLANDA Conferenza on line sulla Divina Misericordia. Monsignor Walsh: la misericordia, antidoto all\u2019indifferenza\n\u201cTuo il regno, tua la potenza e la gloria nei secoli\u201d: su questo tema, la Conferenza episcopale irlandese ha inaugurato ieri sera, 19 febbraio,\n[la 30.ma Conferenza sulla Divina misericordia](https://www.divinemercyconference.com/). A causa della pandemia da Covid-19, l\u2019evento si tiene in modalit\u00e0 virtuale, su web, radio e tv. I lavori, che proseguiranno fino a domenica 21 febbraio, sono stati aperti dalla Santa Messa presieduta da Monsignor \u00c9amonn Walsh, vescovo ausiliare emerito dell'Arcidiocesi di Dublino, il quale nella sua omelia si \u00e8 soffermato su quanto la pandemia abbia costretto il mondo a \u201cripensarsi\u201d. \u201cSiamo stati costretti a ripensare \u2013 [ha detto il presule](https://www.catholicbishops.ie/2021/02/19/homily-of-bishop-eamonn-walsh-for-the-opening-mass-of-the-divine-mercy-conference/) \u2013 a ci\u00f2 che \u00e8 veramente importante ed essenziale\u201d, il che pu\u00f2 essere un\u2019occasione per \u201cuscire dalla crisi migliorati\u201d. \u201cQuesto \u00e8 il momento di costruire una nuova societ\u00e0 che ci sosterr\u00e0 nel futuro \u2013 ha detto Monsignor Walsh - un'opportunit\u00e0 per reinventare e rivedere il nostro modo di vivere e insieme possiamo farlo\u201d, dando priorit\u00e0 a \u201cl'inclusione dei poveri, e la cura del pianeta terra, nostra casa comune\u201d. L\u2019esortazione del vescovo irlandese, dunque, \u00e8 stata ad agire secondo \u201cla Divina Misericordia\u201d la quale \u201ccontrasta quegli atteggiamenti indifferenti\u201d che \u201cblindano il nostro cuore impedendoci di sentire i suggerimenti dello Spirito\u201d e lasciano il campo ad una sorta di \u201ccancro della mancanza di rispetto nei confronti delle persone\u201d. Al contrario, il vescovo irlandese ha sottolineato che bisogna \u201cessere un\u2019unica famiglia umana, in cui ciascuno \u00e8 custode degli altri, nonch\u00e9 amministratore della Casa comune\u201d. \u201cLa terra non \u00e8 nostra \u2013 ha aggiunto il presule \u2013 e non deve essere saccheggiata o svuotata delle sue risorse a spese delle generazioni future\u201d. \u201cLa pandemia sia un severo promemoria per tutti noi del fatto che nessuno si salva da solo \u2013 ha concluso Monsignor Walsh \u2013 e la Quaresima sia una stagione in cui ascoltare la voce di Dio per sostituire ogni traccia del cancro dell'indifferenza e dell'autosufficienza con la generosit\u00e0 dell'amore\u201d, \u201cvedendo e sentendo la presenza e il volto di Dio in tutte le persone, specialmente le pi\u00f9 povere e nel mondo che ci circonda\u201d. La devozione alla Divina Misericordia \u00e8 ispirata dalle esperienze della Santa polacca Faustina Kowalska, cui Ges\u00f9 apparve il 22 febbraio 1931. La festa della Divina Misericordia \u00e8 stata istituita formalmente da Giovanni Paolo II il 30 aprile 2000, [durante la canonizzazione di Santa Faustina](http://www.vatican.va/content/john-paul-ii/it/homilies/2000/documents/hf_jp-ii_hom_20000430_faustina.html), e fu fissata per tutta la Chiesa nella seconda domenica di Pasqua. (IP)\n20 febbraio - INDIA Governo conferma esclusione dei cristiani Dalit dalle quote elettorali. La delusione dei vescovi\nNuovo colpo ai diritti dei cristiani in India. Nei giorni scorsi, il Governo del Primo Ministro Narendra Modi ha ribadito il rifiuto di concedere ai Dalit convertiti al cristianesimo e all'islam la possibilit\u00e0 di beneficiare delle quote elettorali riservate ai fuori casta e alle comunit\u00e0 indigene (le cosiddette Scheduled Castes and Scheduled Tribes), infrangendo ancora una volta le speranze delle comunit\u00e0 pi\u00f9 emarginate del Paese. La legge elettorale indiana riserva 84 seggi ai 200 milioni di Dalit del Paese e 47 ai 104 milioni di persone appartenenti alle comunit\u00e0 indigene, ma un ordine presidenziale del 1950 ha privato di questo diritto e di altri benefici statali previsti dalla legge i Dalit non ind\u00f9. L\u2019ordine \u00e8 stato successivamente emendato a favore dei Dalit buddisti e sikh, ma ha mantenuto l\u2019esclusione dei cristiani e musulmani con il pretesto che le loro religioni non riconoscono il sistema castale indiano, peraltro formalmente abolito. Da anni i leader cristiani, con in testa la Chiesa cattolica, chiedono di modificare la misura e hanno anche presentato ricorso alla Corte Suprema. Nei giorni scorsi la nuova doccia fredda: l\u201911 febbraio il Ministro della Giustizia e delle Tecnologie dell\u2019informazione, Ravi Shankar Prasad, ha dichiarato al Parlamento che il Governo non intende modificare le regole in vigore. Grande il disappunto dei vescovi. \u201c\u00c8 deplorevole che il governo persista in questa posizione\", ha dichiarato monsignor Sarat Chandra Nayak, vescovo di Berhampur e presidente della Commissione per i Dalit e le caste inferiori della Conferenza episcopale indiana (Cbci). \u201cA meno che non si raggiunga un ampio consenso politico, non sar\u00e0 possibile annullare le storiche ingiustizie commesse ai cristiani e ai musulmani Dalit \", ha lamentato presule all\u2019agenzia\n[Ucanews](https://www.ucanews.com/news/india-asserts-dalit-converts-have-no-right-to-contest-polls/91457). Una possibilit\u00e0 attualmente remota, considerate le posizioni ultranazionaliste del partito di Governo, il Banata Janata Party (Bjp), che da sempre considera il cristianesimo e l\u2019Islam come \u201creligioni straniere\u201d. \u201cLa Corte Suprema pu\u00f2 porre fine a questa discriminazione basata sulla religione, ma adesso che il Governo ha chiarito la sua posizione, \u00e8 improbabile. Non abbiamo alcuna speranza di avere giustizia nell\u2019immediato \", ha aggiunto monsignor Nayak. Pi\u00f9 sfumata le posizione di R. L. Francis, presidente del Movimento di liberazione dei cristiani poveri (Pclm), impegnato nella difesa dei diritti dei cristiani Dalit, che vorrebbe che la Chiesa abbandonasse l'idea delle quote riservate e si impegnasse di pi\u00f9 per \"una Chiesa senza casta\". \"Chiedere quote riservate pu\u00f2 solo portare a divisioni di caste all'interno della Chiesa\", ha affermato. Per monsignor Nayak tuttavia \"approfittare dei benefici concessi dal governo non significa che la Chiesa sostenga il sistema delle caste\". Secondo i leader cristiani Dalit, l'80%, dei 30 milioni di cristiani in India (pari a circa il 2,3% della popolazione) provengono dalle fila dei fuoricasta, anche se le statistiche ufficiali affermano che essi rappresentano solo un terzo dei cristiani. (LZ)\n20 febbraio - VATICANO Cardinale Tomasi: Tpnw primo fondamentale passo verso un mondo senza armi atomiche\nUn primo fondamentale passo che annuncia l\u2019inizio di una \u201cnuova era\u201d nel diritto internazionale e \u201csempre pi\u00f9 anche nell\u2019opinione pubblica\u201d circa il fatto che \u201cnon \u00e8 giusto che gli Stati usino e detengano armi nucleari\u201d. Il cardinale Silvano M. Tomasi si esprime cos\u00ec sulla recente entrata in vigore, il 22 gennaio, del Trattato delle Nazioni Unite sulla proibizione delle armi nucleari (Tpnw).\n[Intervistato dal Consiglio mondiale delle Chiese (Wcc),](https://www.oikoumene.org/news/he-cardinal-silvano-m-tomasi-reflects-on-moving-towards-a-nuclear-free-world) l\u2019ex Osservatore permanente della Santa Sede presso le Organizzazioni specializzate delle Nazioni Unite a Ginevra e presso l\u2019Organizzazione mondiale del commercio, si dice ottimista sugli effetti nel lungo termine del trattato, nonostante manchi ancora la firma di diversi Stati, nucleari e non. \u201cNessuno si illude che le dichiarazioni morali da sole portino al disarmo, ma le nuove norme emanate possono sostenere e persino guidare negoziati complessi, si spera verso il raggiungimento dell'obiettivo di un mondo libero dalle armi nucleari\u201d, afferma. Secondo l\u2019ex nunzio apostolico, il Tpnw dovrebbe incoraggiare gli Stati non dotati di armi atomiche ad unirsi per dimostrare che \u00e8 possibile avanzare anche sul fronte del disarmo: \u201cLa prossima conferenza di revisione del Trattato di non proliferazione nucleare \u2013 afferma - offre agli Stati una grande opportunit\u00e0 per far sentire la propria voce e impegnarsi per una maggiore cooperazione\u201d. Anche il peso degli attori della societ\u00e0 civile, che si stanno mobilitando con campagne di sensibilizzazione dell\u2019opinione pubblica, \u00e8 importante. Le loro azioni, sostiene, \u201cpossono avere un impatto reale nelle societ\u00e0 democratiche. Di fatto, tutti gli Stati e le organizzazioni politiche possono svolgere un ruolo fondamentale nel raggiungimento del disarmo nucleare\u201d. Il cardinale Tomasi richiama in particolare il ruolo della Santa Sede e delle altre Chiese cristiane che hanno attivamente sostenuto questo trattato e continuano a battersi per un mondo senza armi atomiche: \u201cIn questo campo \u2013 dice - le religioni e tutte le denominazioni cristiane possono convergere e amplificare insieme lo stesso messaggio morale per credenti e non credenti\u201d, soprattutto attraverso iniziative di sensibilizzazione e informazione a livello locale e campagne di pressione sui decisori politici. Nell\u2019intervista il porporato ribadisce ancora una volta come \u201cla sola esistenza di armi nucleari\u201d, insieme alle minacce portate dai progressi delle tecnologie, rappresenti un \u201crischio costante\u201d per la sicurezza mondiale, ma anche un ostacolo allo sviluppo, che di questa sicurezza \u00e8 la vera condizione, come ha pi\u00f9 volte evidenziato Papa Francesco: \u201cI maggiori investimenti in armi derivano da un sentimento di insicurezza, ma \u2013 afferma - una societ\u00e0 non potr\u00e0 mai essere sicura se i bisogni essenziali dei suoi cittadini non vengono soddisfatti\u201d. Per questo motivo, insiste il cardinale Tomasi, la proposta rilanciata da Papa Francesco di istituire un Fondo mondiale per lo sviluppo umano con i soldi precedentemente investiti in armi \u00e8 cruciale per affrontare le sfide che il mondo ha davanti oggi: \u201cL'istituzione del Fondo ridurrebbe il rischio di conflitto, poich\u00e9 si muove nella direzione dell'eliminazione degli arsenali nucleari, della riallocazione dei fondi per il raggiungimento degli obiettivi di sviluppo sostenibile e della realizzazione degli impegni degli Stati per la sicurezza integrale\u201d. L\u2019attuale pandemia del Covid-19 potrebbe servire da catalizzatore in questo senso: \u201cIn tempi economicamente difficili per tutti gli Stati, comprese le grandi potenze, essere in grado di liberare fondi per rilanciare l'economia \u00e8 essenziale \u2013 osserva -. Ridurre gli stanziamenti destinati alla corsa agli armamenti e dedicarli alla ripresa economica \u00e8 in realt\u00e0 una scelta strategica per quegli Stati che desiderano mantenere il loro ruolo preminente nel sistema internazionale\u201d, sottolinea in conclusione il cardinale Tomasi. (LZ)\n20 febbraio - POLONIA Giornata preghiera vittime abusi. Vescovi: offriamo il dono della penitenza\n\u201cLe vittime di abuso possono contare sul fatto che nel lungo e difficile percorso di guarigione saranno supportate anche dall'intera comunit\u00e0 ecclesiale\u201d:\n[lo ha detto l\u2019Arcivescovo Stanis\u0142aw G\u0105decki](https://episkopat.pl/przewodniczacy-episkopatu-skrzywdzonym-nie-zabraknie-wsparcia-wspolnoty-kosciola/), presidente della Conferenza episcopale polacca (Kep) in occasione della Giornata di preghiera e penitenza per gli abusi sessuali sui minori, celebrata ieri, 19 febbraio, primo venerd\u00ec di Quaresima. [Gli ha fatto eco Monsignor Artur Mizi\u0144ski](https://episkopat.pl/bp-mizinski-kosciola-zaprasza-osoby-zranione-do-swojej-wspolnoty-ofiarujac-im-dar-modlitwy-i-pokuty/), segretario generale della Kep, celebrando una Messa nella cappella della sede episcopale: \u201cLa Chiesa vuole che le persone ferite si sentano parte di una comunit\u00e0 in cui, nella dimensione spirituale, preghiera e penitenza sono doni che possiamo offrirci a vicenda \u2013 ha detto il presule nella sua omelia \u2013 Essa vuole essere un ambiente benevolo in cui le vittime possano ottenere il supporto di cui hanno bisogno\u201d. \u201cQuesta Giornata di preghiera - ha sottolineato ancora Monsignor Mizi\u0144ski - ci mostra che la Chiesa sta cercando di fornire aiuto alla prevenzione degli abusi, organizzando incontri, laboratori e sessioni di formazione per i delegati nelle diocesi o nelle congregazioni religiose\u201d. Ma non solo: la Chiesa desidera anche che le vittime possano \u201cricostruire le loro vite e credere nell'amore di Dio che \u00e8 immutabile e soprattutto include i pi\u00f9 piccoli\". \u201cLa preghiera sia un aiuto a tutti i minori, abusati dal peccato di impurit\u00e0 da parte degli adulti, ora o anni fa \u2013 ha concluso il segretario generale della Kep - Possa il Signore rafforzarli e guidarli e possa Egli sostenerci nella preghiera e nella penitenza, convertendo i nostri cuori ad un profondo cambiamento\". Sulla stessa linea anche Monsignor Wojciech Polak, delegato Kep per la tutela dei minori, il quale ha ricordato che \u201ci fedeli hanno il diritto di sapere che facciamo sinceramente i conti\u201d con le negligenze del passato e \u201cstiamo facendo tutto il possibile perch\u00e9 la luce del Vangelo non pi\u00f9 sia oscurata\u201d. La Giornata di quest\u2019anno ha avuto come motto \u201cComunit\u00e0 con le vittime\u201d. Nel corso della ricorrenza, sono state celebrate Sante Messe, Via Crucis, e recitate numerose \u201cCoroncine della divina misericordia\u201d, uno dei modi in cui si esprime il culto alla Divina misericordia, secondo quanto rivelato da Ges\u00f9 a Suor Faustina Kowalska, religiosa polacca canonizzata da San Giovanni Paolo II nel 2000. (IP)\n19 febbraio - SUD SUDAN Governo introduce nuove banconote di grosso taglio. Perplessit\u00e0 dei vescovi: indice di corruzione\nIn Sud Sudan, la Banca Centrale ha introdotto, il 4 febbraio, nuove banconote da mille sterline locali (pari a circa 6 euro). A motivare la scelta, ha spiegato il governatore della Banca stessa, \u00e8 stata la necessit\u00e0 di ridurre sia i costi di stampa delle banconote da piccolo taglio, sia lo spazio di stoccaggio per conservarle. Il Paese africano, infatti, ha una valuta pari a 1, 2, 5, 10, 20, 25, 50, 100 e 500 sterline, anche se le prime due sono scomparse dalla circolazione gi\u00e0 nel 2014, a causa dell\u2019inflazione. Dal suo canto, la Chiesa cattolica si dice perplessa di fronte a tale decisione: in particolare,\n[Monsignor Erkolano Lodu Tombe, vescovo di Yei](https://www.aciafrica.org/news/2890/introducing-new-bank-notes-points-to-corruption-failing-economy-bishop-in-south-sudan), parla di una scelta che evidenza \u201cla corruzione dilagante nel Paese e il fallimento dell\u2019economia nazionale\u201d. \u201cUna banconota di grosso taglio \u2013 spiega \u2013 non \u00e8 il rimedio giusto alla crisi economica, bens\u00ec \u00e8 solo la dimostrazione di quanto la situazione stia peggiorando di giorno in giorno\u201d. Sul mercato il denaro non circola, aggiunge, perch\u00e9 \u201ctra le autorit\u00e0 ci sono persone corrotte che lo detengono\u201d in esclusiva, provocando un vero e proprio \u201cdisastro\u201d a livello nazionale. Al contempo, di fronte alla povert\u00e0 dilagante nel Paese, Monsignor Tombe esorta i fedeli al \u201ccoraggio\u201d, senza cedere \u201calle rapine e ai furti\u201d: \u201cBisogna lottare con il poco che abbiamo. Dio far\u00e0 il resto\u201d, sottolinea. Da ricordare che, secondo [Trasparency International](https://www.transparency.org/en/cpi/2020/index/ssd), organizzazione non governativa che annualmente pubblica un rapporto sulla corruzione a livello globale, nel 2020 il Sud Sudan \u00e8 risultato al secondo posto nella classifica dei Paesi pi\u00f9 corrotti al mondo, preceduto solo dalla Somalia. Inoltre, nel Paese il Covid-19 ha provocato oltre 6mila casi in totale e pi\u00f9 di 80 decessi. Ma la pandemia ha avuto ripercussioni gravi anche sul settore economico, perch\u00e9 gran parte del Pil nazionale si fonda sull\u2019esportazione del petrolio, la cui richiesta ed i cui prezzi sono molti calati durante l\u2019emergenza sanitaria. (IP)\n19 febbraio - SUDAFRICA Quaresima. Nella diocesi di Aliwal, cinque settimane di riflessione per alimentare la speranza\nCinque settimane di riflessione per alimentare la speranza dei fedeli ed aiutarli a superare i timori e le paure suscitati dalla pandemia da Covid-19: questa l\u2019iniziativa lanciata dalla diocesi di Aliwal, in Sudafrica, per il tempo di Quaresima. Intitolata \u201c\n[Piccole comunit\u00e0 cristiane: note per la riflessione](https://www.aciafrica.org/news/2859/south-african-diocese-launches-initiative-to-bring-people-back-to-church-after-lockdown)\u201d, l\u2019idea vede la scelta di un argomento a settimana sul quale poi i fedeli sono invitati a meditare. Ad accompagnarli sar\u00e0 il vescovo locale, Monsignor Joseph Kizito, che si pone l\u2019obiettivo di ricostruire la fiducia nei credenti, ancora spaventati dall\u2019emergenza sanitaria. \u201cTra le persone \u2013 spiega il presule \u2013 si respira un sentimento di distacco e di paura. Con questo programma vogliamo, quindi, ricreare quello stato d\u2019animo che c\u2019era in Chiesa prima che arrivasse il coronavirus\u201d. La prima settimana di riflessione sar\u00e0 dedicata proprio al tema della paura, cos\u00ec da aiutare le persone a capire che si pu\u00f2 frequentare la chiesa per la preghiera personale, sempre rispettando tutte le normative anti-contagio vigenti. La seconda settimana, invece, sar\u00e0 incentrata sulla disoccupazione, un dramma acuito dalla pandemia, e sulla povert\u00e0 che ne deriva e che ha colpito gran parte della popolazione. \u201cLe imprese hanno chiuso i battenti e molte persone hanno perso il lavoro, finendo per cadere in depressione \u2013 spiega Monsignor Kizito \u2013 Per questo, sceglieremo dei testi delle Sacre Scritture in cui si parla di speranza, come il racconto biblico di Abramo a cui fu detto di lasciare tutto per raggiungere un posto che non conosceva\u201d. Il terzo tema, poi, sar\u00e0 quello della morte: in particolare, nella terza settimana, i cattolici saranno invitati a pregare per le anime dei loro cari scomparsi causa della pandemia, soprattutto di coloro che non \u00e8 stato possibile accompagnare fino alla fine perch\u00e9 le misure di sicurezza anti-contagio hanno impedito la celebrazione classica delle esequie. \u201cUna parrocchia della mia diocesi \u2013 racconta a tal proposito il presule \u2013 ha visto morire 15 persone in soli due mesi, senza poter dare loro un degno commiato\u201d. E ancora: la speranza ritorner\u00e0 come tema centrale delle riflessioni della quarta settimana, mentre nell\u2019ultima i cattolici di Aliwal saranno esortati a pregare per la conversione dei cuori dei criminali nel Paese. Durante il lockdown infatti, spiega il vescovo, molte parrocchie hanno subito furti ed atti vandalici. \u201cNella mia diocesi \u2013 aggiunge il presule \u2013 il crimine ha colpito circa 55 chiese dalle quali sono stati rubati paramenti sacri, calici, ma anche attrezzature tecnologiche come computer, microfoni ed altoparlanti\u201d. La stessa sorte \u00e8 toccata a molte Case per religiosi, nonch\u00e9 ad alcuni conventi. Di qui, l\u2019auspicio di Monsignor Kizito che l\u2019iniziativa di preghiera e riflessione possa aiutare a porre fine a tali fenomeni di vandalismo. (IP)\n19 febbraio - PER\u00da Vescovi: vaccini anti-Covid per tutti, no ad abusi delle autorit\u00e0\nHa destato indignazione, in Per\u00f9, la notizia che alcuni funzionari statali, insieme ai loro familiari, avrebbero gi\u00e0 ricevuto la vaccinazione anti-Covid, non rispettando la precedenza da dare alle categorie pi\u00f9 a rischio. Lo scandalo ha portato alle dimissioni di alcuni ministri e alla decisione del governo di avviare un\u2019indagine ufficiale. Dura la posizione della Conferenza episcopale nazionale (Cep) che,\n[in una nota](https://iglesia.org.pe/2021/02/18/comunicado-de-la-cep-no-nos-dejemos-robar-la-esperanza/), definisce \u201criprovevole\u201d l\u2019accaduto, bollando la vaccinazione dei funzionari statali come un atto \u201cegoistico\u201d, \u201ccontrario agli interessi del Paese, al bene comune e all\u2019obbligo di prendersi cura dei pi\u00f9 bisognosi e di coloro che sono in prima linea nella lotta alla pandemia\u201d. Rifiutando categoricamente ogni \u201cuso improprio dei vaccini\u201d ed ogni \u201cabuso\u201d nella loro somministrazione, i vescovi notano poi, con rammarico, quanto tutto questo \u201cmostri un nuovo volto del mostro della corruzione e della crisi etica e dei valori che impedisce l'autentica realizzazione della giustizia e dello sviluppo nazionale\u201d. Con \u201cindignazione\u201d, dunque, i presuli ribadiscono che \u201cnon \u00e8 possibile che medici, infermieri, poliziotti, funzionari pubblici e tanti altri volontari continuino a morire, mentre un gruppo insensibile di persone cerca i propri interessi\u201d. Di qui l\u2019auspicio della Cep affinch\u00e9 simili episodi siano oggetto delle dovute indagini e sanzioni, \u201cin modo che l'impunit\u00e0 non abbia pi\u00f9 spazio tra i peruviani\u201d. Solo cos\u00ec, si legge nella nota, il Per\u00f9 potr\u00e0 \u201cfinalmente lavorare in unit\u00e0 e trasparenza per sconfiggere questa pandemia\u201d. Dalla Chiesa cattolica di Lima arriva anche il richiamo alla necessit\u00e0 di \u201cuna programmazione che venga rispettata da tutti e senza preferenze\u201d, cos\u00ec da \u201cgarantire una corretta distribuzione e somministrazione dei vaccini\u201d, dando la priorit\u00e0 a \u201ccoloro che sono in prima linea, la cui quota di sacrificio ed eroismo \u00e8 stata molto elevata\u201d. Al contempo, la Cep esorta ad \u201cuna continua conversione personale\u201d, affinch\u00e9 si riconosca \u201cci\u00f2 che ci allontana da Dio e dal nostro prossimo\u201d e, \u201ccon la luce dello Spirito Santo\u201d, si possa \u201cdiscernere con saggezza questo periodo critico che il Per\u00f9 sta attraversando\u201d. Il messaggio episcopale si conclude con parole di incoraggiamento: \u201cRicordiamoci che ci sono tante altre persone che stanno lavorando e facendo del bene per superare questa difficile prova. Non permettiamo che ci venga rubata la speranza!\u201d. Da ricordare che in Peru' il coronavirus ha provocato, ad oggi, 1,25 milioni di casi totali ed oltre 44mila decessi. (IP)\n19 febbraio - POLONIA A Varsavia, istituito un Centro studi sulla libert\u00e0 religiosa\nNel 2020, 170mila cristiani sono stati uccisi per il loro credo religioso, soprattutto in Africa, ma anche in Europa: questi i dati emersi dalla presentazione, ieri 18 febbraio, del nuovo Centro di studi sulla libert\u00e0 religiosa, avviato a Varsavia, in Polonia, dall\u2019Universit\u00e0 Cardinale Wyszy\u0144ski. \u201cQuesta situazione \u2013 ha spiegato il direttore del neo-organismo, il reverendo Waldemar Cis\u0142o - ci dice che dobbiamo agire\u201d. \u201cOsservando quanto sta accadendo nel mondo da alcuni anni \u2013 ha aggiunto il rettore dell\u2019Ateneo, il reverendo Ryszard Czekalski - l'Universit\u00e0 ha deciso di intraprendere un cammino educativo per le persone perseguitate a causa della loro fede che provengono dall'Africa, dove c'\u00e8 una forte persecuzione dei credenti\u201d. In tal modo, esse potranno tornare nei loro Paesi d\u2019origine ed essere \u201cleader non solo nella Chiesa, ma anche nella societ\u00e0\u201d. Dal suo canto, il ministro dell'Istruzione e della scienza, Przemys\u0142aw Czarnek, ha sottolineato che \u201cla cristianofobia \u00e8 un dato di fatto\u201d ed \u00e8 quindi molto apprezzabile la creazione di un Centro studi sulla libert\u00e0 religiosa che \u201cnon \u00e8 solo cristiana, ma \u00e8 una libert\u00e0 fondamentale dell\u2019uomo\u201d. Nello specifico, il Centro condurr\u00e0 ricerche interdisciplinari sulla libert\u00e0 religiosa e sulla cristianofobia; diffonder\u00e0 notizie sulle attivit\u00e0 delle organizzazioni statali, internazionali, sociali, di beneficenza e ecclesiastiche nel campo degli aiuti umanitari; promuover\u00e0 la difesa e il rispetto dei diritti umani; organizzer\u00e0 corsi, conferenze e simposi in materia, dando infine spazio allo studio e all\u2019approfondimento della tradizione polacca della tolleranza religiosa. (IP)\n19 febbraio - ITALIA 90 anni Cardinale Ruini. Cei: grazie per aver rafforzato legami ecclesiali, sociali e culturali dell\u2019Italia\n\u201cQuanto pi\u00f9 siamo radicati nella nostra appartenenza cristiana ed ecclesiale, tanto pi\u00f9 siamo uomini interiormente liberi e possiamo anche essere creativi\u201d: questa frase, pronunciata dal Cardinale Camillo Ruini, viene ricordata dal Cardinale Gualtiero Bassetti, presidente della Cei (Conferenza episcopale italiana)\n[nel messaggio di auguri](https://www.chiesacattolica.it/gli-auguri-della-cei-al-cardinale-camillo-ruini/) inviato al suo predecessore che oggi compie 90 anni. In particolare, l\u2019Arcivescovo di Perugia sottolinea il contributo offerto \u201ccon sapienza e cura\u201d dal Cardinale Ruini, alla guida della Cei dal 1991 al 2007, per \u201crafforzare i legami ecclesiali, sociali e culturali della nostra Chiesa e del nostro Paese\u201d. L\u2019amore vero alla Chiesa e alla comunit\u00e0 cristiana \u00e8 un altro tratto caratteristico del porporato, evidenziato dal Cardinale Bassetti che aggiunge: \u201cResta come consegna alle future generazioni la Sua capacit\u00e0 di custodire gli insegnamenti del Concilio Vaticano II\u201d. Richiamando sentimenti di \u201cstima e di amicizia\u201d, la nota augurale della Cei si chiude con una citazione del documento conciliare \u201cGaudium et spes\u201d: \u201cLe gioie e le speranze, le tristezze e le angosce degli uomini d\u2019oggi, dei poveri soprattutto e di tutti coloro che soffrono, sono pure le gioie e le speranze, le tristezze e le angosce dei discepoli di Cristo, e nulla vi \u00e8 di genuinamente umano che non trovi eco nel loro cuore\u201d (n. 1). Nato a Sassuolo, in provincia di Modena e diocesi di Reggio Emilia-Guastalla, il 19 febbraio 1931, il Cardinale Ruini ha compiuto gli studi filosofici e teologici a Roma, presso la Pontificia Universit\u00e0 Gregoriana di Roma. Ordinato sacerdote l'8 dicembre 1954, ha ricoperto diversi incarichi nella sua diocesi di origine, tra cui quelli di Vicario episcopale per l'apostolato dei laici, presidente del Centro Culturale diocesano \u201cGiovanni XXIII\u201d e responsabile della Consulta diocesana per la Pastorale scolastica. Ordinato vescovo il 29 giugno 1983, come vice-presidente del Comitato preparatorio ha contribuito alla realizzazione del Convegno ecclesiale nazionale di Loreto, svoltosi 1985: un evento che ha costituito un punto di riferimento del dialogo Chiesa-societ\u00e0 italiana, dopo le lacerazioni degli anni sessanta-settanta. Il 28 giugno 1986 Giovanni Paolo II lo ha nominato Segretario generale della Cei, mentre il 7 marzo 1991 lo ha scelto come presidente del medesimo organismo. Un incarico confermato per due quinquenni, nel 1996 e nel 2001 e riconfermato da Benedetto XVI nel 2006. Il 7 marzo 2007, poi, Papa Ratzinger ha accolto le dimissioni del porporato per raggiunti limiti di et\u00e0. Nell\u2019ambito della Cei, il Cardinale Ruini \u00e8 poi ricoperto, dal gennaio 2008 al gennaio 2013, il ruolo di presidente del Comitato per il progetto culturale. Tra gli altri numerosi incarichi, il Cardinale Ruini \u00e8 stato, fino al 2008, Vicario generale di Sua Santit\u00e0 per la diocesi di Roma e Arciprete della Basilica papale di San Giovanni in Laterano; Gran Cancelliere della Pontificia Universit\u00e0 Lateranense e presidente della \"Peregrinatio ad Petri Sedem\", nonch\u00e9 membro del Comitato del Giubileo del 2000. Dal 2010 al 2014 ha anche presieduto la Commissione internazionale di inchiesta su Medjugorje, costituita presso la Congregazione per la Dottrina della fede. Giovanni Paolo II lo creato Cardinale nel Concistoro del 28 giugno 1991, del Titolo di Sant\u2019Agnese fuori le mura. (IP)\n19 febbraio - IRLANDA Oggi, Giornata preghiera vittime abusi. Videomessaggio Monsignor Martin: crimini terribili, chiediamo scusa\n\u201cMi dispiace per quello che vi \u00e8 successo. Mi dispiace per i terribili fallimenti e crimini che sono accaduti nella Chiesa, e voglio fare del mio meglio per assicurare che nessun altro soffra come voi\": cos\u00ec Monsignor Eamon Martin, Arcivescovo di Armagh e Primate di Irlanda, si rivolge alle vittime di abusi\n[in un videomessaggio diffuso oggi](http://youtu.be/W88m1JbDfzg), nell\u2019odierna Giornata di preghiera a loro dedicata. Il presule presenta quindi le scuse della Chiesa, invita i fedeli a partecipare all\u2019iniziativa e ad accendere una candela come gesto di espiazione. \"Non c'\u00e8 da meravigliarsi se cos\u00ec tante persone che hanno sub\u00ecto abusi trovino cos\u00ec difficile perdonare o fidarsi ancora della Chiesa \u2013 afferma l\u2019Arcivescovo irlandese - Hanno bisogno di sentire da noi, leader della Chiesa, che ci rendiamo conto del male che \u00e8 stato fatto loro, che ci dispiace per questo, e che vogliamo espiare\u201d il male commesso. Istituita dalla Conferenza episcopale irlandese nel 2017, la ricorrenza prevede che, in tempo di Quaresima, nelle cattedrali e in tutte le parrocchie del Paese vengano accese le \u201cCandele dell\u2019espiazione\u201d benedette dai vescovi, simbolo di pentimento e di speranza luminosa nelle tenebre. La Giornata prevede anche la recita di una speciale preghiera basata sull\u2019Atto penitenziale con cui, nella Messa conclusiva dell'Incontro mondiale delle famiglie del 2018 a Dublino, Papa Francesco ha chiesto perdono e invocato la misericordia del Signore per questi crimini. (IP)\n19 febbraio - ITALIA - Il trasporto urbano mosso da uno spirito comunitario\nIl messaggio \u201cfondamentale\u201d della Laudato si\u2019, l\u2019enciclica di Papa Francesco sulla cura della casa comune, \u201c\u00e8 che siamo un\u2019unica famiglia\u201d. Dobbiamo allora pensare \u201ccome comunit\u00e0\u201d anche nel campo dei trasporti: \u201cdai calcoli che abbiamo a disposizione, quel settore provoca quasi un quarto delle emissioni di gas serra da cui dipendono i cambiamenti climatici\u201d. \u00c8 la riflessione di don Joshtrom Isaac Kureethadam, coordinatore del settore Ecologia e Creato del Dicastero per il Servizio dello sviluppo umano integrale. Con Vatican News il salesiano riprende il proprio intervento tenuto questa settimana in occasione di MobilitARS, simposio formativo digitale organizzato da Bikenomist con il supporto di Selle Royal per parlare del ruolo dell\u2019enciclica Laudato si\u2019 nella discussione sulla trasformazione della mobilit\u00e0 e dello spazio urbano. Di fronte ai cambiamenti climatici in atto, spiega don Joshtrom, \u201cnon c'\u00e8 molto tempo per cambiare rotta\u201d, tenendo presente che il \u201cgrido della terra\u201d \u00e8 anche \u201cquello dei poveri\u201d. Il concetto di comunit\u00e0 diventa quindi \u201cimportante soprattutto nel campo del trasporto\u201d: in una citt\u00e0 come Roma \u2013 osserva \u2013 \u201ccapita spesso di vedere tantissime macchine con a bordo una sola persona\u201d. Va invece \u201crafforzata e incoraggiata la mobilit\u00e0 comunitaria: i mezzi di trasporto pubblico, il car pooling per condividere i viaggi, le biciclette, il tutto animato da uno spirito comunitario\u201d. Soffermandosi sull\u2019enciclica del 2015, il coordinatore del settore Ecologia e Creato del Dicastero per il Servizio dello sviluppo umano integrale torna alle sollecitazioni del simposio MobilitARS, il cui ultimo evento on line si terr\u00e0 il prossimo 24 febbraio sul tema della \u2018citt\u00e0 resiliente\u2019. \u201cChe mondo lasceremo ai figli, ai bambini che stanno crescendo, alle future generazioni?\u201d, chiede il salesiano. La risposta, dice ancora, passa per un \u201cio\u201d che lasci il posto ad un \u201cnoi\u201d, perch\u00e9 anche nel trasporto urbano \u201cla comunit\u00e0 \u00e8 la categoria che riassume e ingloba tutto\u201d. E la Quaresima che stiamo vivendo, aggiunge, \u00e8 il tempo propizio per \u201cabbracciare\u201d e vivere \u201cla sobriet\u00e0 e l\u2019essenzialit\u00e0\u201d ispirateci da Papa Francesco. (GA)\n18 febbraio \u2013 REPUBBLICA CECA Tempo di Quaresima, tempo di carit\u00e0. Monsignor Graubner: elemosina segno d\u2019amore per gli altri\n[I vescovi della Conferenza episcopale della Repubblica Ceca invitano](https://www.cirkev.cz/cs/aktuality/210218postni-almuzna-vede-k-sebezaporu-i-pomoci-potrebnym) non solo i credenti, ma tutta la popolazione a unirsi alla tradizione quaresimale dell\u2019elemosina. Il principio \u00e8 semplice: si pu\u00f2 mettere da parte i soldi delle proprie rinunce durante il periodo di digiuno e portarli in chiesa alla fine del digiuno. La Chiesa utilizzer\u00e0 quindi questi fondi per l'assistenza sociale ai bisognosi attraverso l'ente di beneficenza locale. \u201cIl cristianesimo presume che l'uomo sia un corpo e un'anima. Pertanto, lo sforzo spirituale coinvolge anche il corpo. Lo sforzo di uscire da se stessi e vivere per Dio e per gli altri non pu\u00f2 rimanere solo nell'emozione o nel pensiero, quindi la negazione concreta di qualche dolcezza, cibo o esperienza deve essere avvertita anche dal corpo. La rinuncia e il risparmio hanno quindi senso quando avvantaggiano un altro che ha bisogno di aiuto. L'elemosina aiuta lo spirito di chi la fa a governare il corpo. Per coloro che vengono aiutati, \u00e8 un segno d'amore \", afferma monsignor Jan Graubner, arcivescovo di Olomouc. Quest'anno l\u2019elemosina si svolge dal 17 febbraio alla seconda domenica di Pasqua, ovvero l'11 aprile. La Chiesa utilizzer\u00e0 i fondi attraverso la Caritas per aiutare le persone bisognose e per sostenere il lavoro di beneficenza. La missione centrale dell\u2019elemosina in Quaresima \u00e8 unire gli sforzi delle parrocchie e delle associazioni di beneficenza locali per esercitare l'amore misericordioso per gli altri bisognosi. (RB)\n18 febbraio \u2013 POLONIA Ecumenismo. Il messaggio congiunto delle Chiese cristiane per la Quaresima: tempo di presa di coscienza\n\u201cPossa la Quaresima di quest'anno aprirci al rispetto dei valori comuni che sono la fonte del Vangelo. Lasciamo che le sue parole ci ispirino al rispetto e al dialogo reciproci\u201d Cos\u00ec i portavoce delle chiese delle varie denominazioni cristiane in Polonia scrivono in un documento congiunto in occasione della Quaresima.\n[Secondo quanto riportato dal sito della Conferenza episcopale polacca](https://episkopat.pl/rzecznicy-kosciolow-chrzescijanskich-apeluja-o-poszanowanie-wspolnych-wartosci-i-dialog/), il documento \u00e8 stato firmato da padre Leszek G\u0119siak, portavoce della Conferenza episcopale polacca per la Chiesa cattolica; da Agnieszka Godfrej\u00f3w-Tarnog\u00f3rska, portavoce della Chiesa evangelica-Augusta in Polonia; e da \u0141ukasz Leonkiewicz, portavoce della Chiesa ortodossa autocefala polacca. \u201cIl tempo quaresimale o tempo della Passione \u00e8 un periodo di preparazione per tutti i cristiani a celebrare il gioioso mistero della Risurrezione, un tempo di conversione, preghiera, digiuno, elemosina e cura speciale per i poveri e i pi\u00f9 deboli \u2013 si legge ancora \u2013 ma deve essere anche un momento di esame di coscienza personale, confessando i difetti, riparando i danni causati, pronunciando atti di riconciliazione e impegnandosi a vivere quotidianamente secondo le indicazioni del Vangelo\". Ma la Quaresima \u00e8 anche il tempo privilegiato in cui esercitare le nostre \u201cdevozioni radicate nella tradizione e nella piet\u00e0 polacca, che sono espressione della nostra volont\u00e0 di cambiare i nostri cuori in questo periodo speciale\u201d, ha affermato il portavoce della Conferenza episcopale polacca, padre Leszek G\u0119siak, nel suo messaggio. \"Cerchiamo di trovare il tempo per partecipare alla Via Crucis, cos\u00ec come ai ritiri nelle nostre comunit\u00e0 parrocchiali, nel rispetto delle norme di sicurezza dovute all\u2019emergenza sanitaria, che sono espressione di la nostra volont\u00e0 di cambiare i nostri cuori in questo periodo speciale\u201d, ha continuato il presule. (RB)\n18 febbraio \u2013 GERMANIA #coronavirus Domenica di solidariet\u00e0 e preghiera. Monsignor Schick: raccolti oltre due milioni di euro\nSaranno finalmente utilizzati i fondi raccolti nella colletta effettuata dalla Chiesa tedesca il 6 settembre, denominata Domenica di preghiera e solidariet\u00e0 della Chiesa mondiale con coloro che soffrono a causa della pandemia da Coronavirus. L'obiettivo,\n[ricorda oggi il sito della Conferenza episcopale tedesca](https://www.dbk.de/presse/aktuelles/meldung/corona-sonderkollekte-erbringt-mehr-als-24-millionen-euro), era commemorare le vittime e le persone colpite dalla pandemia, ma anche tenere una speciale raccolta fondi per aiutare a livello internazionale, che ha fruttato pi\u00f9 di 2.4 milioni di euro di donazioni. \u00c8 molto soddisfatto monsignor Ludwig Schick, presidente della Commissione per la Chiesa universale dei vescovi tedeschi, che ha ringraziato le numerose parrocchie e i singoli donatori per aver risposto cos\u00ec positivamente all'appello, dimostrando cos\u00ec la propria solidariet\u00e0: \"Molte parrocchie hanno celebrato questa giornata come espressione di solidariet\u00e0 spirituale nella Chiesa universale e di cura per coloro che soffrono nel mondo. Hanno chiesto i materiali e pregato per le vittime della pandemia in tutto il mondo. Per questo vi ringrazio dal profondo del mio cuore. Il grande e generoso risultato della raccolta \u00e8 gi\u00e0 stato inoltrato e confluisce in numerosi progetti con cui le agenzie di soccorso e gli ordini religiosi aiutano ad alleviare il bisogno di molte persone\". (RB)\n18 febbraio \u2013 CANADA \u201cViaggio nella Quaresima\u201d: la nuova serie video dei vescovi per stimolare la riflessione\nDopo il successo della serie di video lanciata a novembre 2020 dal titolo \u201cViaggio attraverso l'Avvento\u201d, la Conferenza episcopale del Canada, come pubblicato sul suo sito, ci riprova con la serie di video \u201cViaggio nella Quaresima\u201d, un insieme di appuntamenti che offrir\u00e0 riflessioni sulle letture del Vangelo per ogni domenica di Quaresima. Mentre i fedeli cattolici canadesi continuano a sperimentare le difficili realt\u00e0 della pandemia, secondo l\u2019intento dei vescovi questa serie vuole essere fonte di profondo conforto spirituale e preparazione pastorale in vista della Pasqua. Ieri, in occasione del Mercoled\u00ec delle Ceneri, \u00e8 stato lanciato il primo video, al quale ne seguir\u00e0 uno ogni domenica. Nei filmati, in funzione di presentatori, monsignor Gerard Bergie, vescovo di St. Catharines e monsignor Marcel Damphousse, arcivescovo di Ottawa-Cornwall, forniranno riflessioni spirituali e pastorali significative per gli individui, le famiglie e le comunit\u00e0 che si preparano a celebrare la Passione, morte e Risurrezione di Ges\u00f9. L\u2019iniziativa nasce da una collaborazione tra l'Ufficio nazionale di Liturgia della Conferenza episcopale e l'Ufficio per l'Evangelizzazione e la Catechesi. Saranno disponibili sul sito web dell\u2019Episcopato e ogni luned\u00ec sar\u00e0 pubblicato il link per la celebrazione della domenica successiva. (RB)\n18 febbraio \u2013 PERU\u2019 Migranti. Monsignor Mart\u00ednez: urgono diplomazia e dialogo tra Paesi confinanti\nIl passaggio di frontiera tra lo stato di Acre, in Brasile, e Madre de Dios, in Per\u00f9, \u00e8 teatro in questi giorni di un'emergenza sociale e umanitaria in seguito all'arrivo di oltre 300 migranti di diverse nazionalit\u00e0, bloccati a causa della chiusura delle frontiere per l'emergenza sanitaria. \u201cChiediamo che si faccia uno studio e che si cerchi una soluzione a questa crisi, perch\u00e9 temiamo che possa peggiorare e possa scatenare un grave conflitto sociale\u201d, dice il vicario apostolico di Puerto Maldonado, monsignor David Mart\u00ednez de Aguirre, intervistato da Vatican News. La crisi sociale in corso \u00e8 precisamente alla frontiera di I\u00f1apari, una citt\u00e0 della regione peruviana di Madre de Dios e Assisi, nello stato brasiliano di Acre, per la presenza di un folto gruppo, di migranti, per lo pi\u00f9 soprattutto haitiani, ma provenienti anche del Burkina Faso, Pakistan, Bangladesh, India, che vogliono lasciare il Brasile e attraversare il Per\u00f9, per partire attraverso Tumbes, continuare, poi, attraverso l'Ecuador e proseguire la loro rotta verso Panama o verso diverse altre destinazioni, ma non possono a causa della chiusura delle frontiere dovuta all\u2019emergenza sanitaria del Coronavirus. \u201cSi tratta di una rotta migratoria ormai comune da diversi anni, che sporadicamente genera crisi di questo tipo - ha proseguito ai microfoni di Vatican News monsignor Mart\u00ednez de Aguirre - sappiamo che ci sono gi\u00e0 circa 380 persone e ci stanno riferendo che altre persone stanno arrivando dall'interno del Brasile. Come Chiesa stiamo facendo un appello alle autorit\u00e0 peruviane, specialmente al Ministero degli Esteri, affinch\u00e9 prendano in considerazione questa situazione speciale\u201d. \u201cQuello che chiediamo \u00e8 che si faccia uno studio e che si cerchi una soluzione a questa crisi, perch\u00e9 temiamo che possa peggiorare e che possa scatenare un grave conflitto sociale \u2013 ha continuato il presule - crediamo che ci siano soluzioni o che si possano studiare alternative. Le paure che hanno qui in Per\u00f9 \u00e8 che questi migranti possano portare nel Paese la variante brasiliana del Covid, una mutazione che si \u00e8 gi\u00e0 verificata a Manaus e che sta mettendo sotto scacco la zona di Loreto\u201d. (MC e CM)\n18 febbraio - VATICANO Missionariet\u00e0 e donne nella Chiesa al centro della Visitazione dipinta da Rodolfo Papa per il Pontificio Collegio Missionario Internazionale San Paolo a Roma\nUn olio su tela di grandi dimensioni per il Pontificio Collegio Missionario Internazionale San Paolo a Roma. E\u2019 la \u201cVisitazione\u201d del pittore e storico dell\u2019arte Rodolfo Papa che sar\u00e0 inaugurata il prossimo 28 febbraio con una cerimonia in forma privata secondo quanto previsto dalle norme precauzionali di contrasto all\u2019epidemia Covid19. Sar\u00e0 collocata nel corridoio centrale del Collegio, ai lati della porta della grande Cappella, occupando lo spazio simmetrico ad un\u2019altra opera di Papa, dedicata ai Santi Pietro e Paolo, inaugurata lo scorso anno dal segretario della Congregazione per l\u2019Evangelizzazione dei Popoli monsignor Protase Rugambwai. In comune i due dipinti hanno lo schema compositivo: entrambi presentano nello spazio inferiore una predella dipinta a moncromo, come fosse una bassorilievo. Quella della Visitazione raffigura gli eventi fondamentali della vita della Vergine: la Nativit\u00e0, Maria presso la Croce, la Pentecoste. Forte il carattere missionario dato alla scena centrale: la Visitazione \u00e8 resa secondo uno schema molto dinamico. Maria \u00e8 in movimento: come i missionari porta Ges\u00f9 alla cugina Elisabetta che la accoglie in atto di riverenza. La luce del tramonto caratterizza il cielo su cui brilla gi\u00e0 una prima stella, proprio sopra il capo della Madonna. Dietro Elisabetta si intravede il marito Zaccaria, \u00e8 ancora muto e ha in mano la tavoletta per scrivere. A scegliere il tema della tela di Rodolfo Papa \u00e8 stato il Direttore della Pontificia Fondazione \"Domus Missionalis\" monsignor Remigio Bellizio. \u00abHo sempre riflettuto sullo spessore missionario dell'episodio della Visitazione \u2013 ha dichiarato - e sono felice che i sacerdoti che vivono presso il Collegio San Paolo per completare la loro formazione accademica, possano meditare sulla figura di Maria come regina e maestra della missione\u00bb. Secondo il rettore del Pontificio Collegio, padre Lisandro Rivas Duran, sacerdote venezuelano della Congregazione dei Missionari della Consolata, \u00ab\u00e8 importante curare ogni aspetto della formazione dei sacerdoti, secondo i quattro pilastri indicati da papa Francesco: preghiera, vita comunitaria, studio e apostolato\u201d. La speranza del sacerdote \u00e8 che \u201cla presenza di opere di arte sacra possa servire a questo scopo, parlando al cuore e alla mente dei sacerdoti che qui trascorrono almeno tre anni della loro vita\u201d. Il Pontificio Collegio Missionario Internazionale San Paolo Apostolo infatti accoglie circa 200 sacerdoti prevalentemente africani e asiatici, scelti dalla Congregazione per l'Evangelizzazione dei Popoli affinch\u00e9 completino a Roma la loro formazione presso le Facolt\u00e0 Pontificie, secondo le esigenze delle rispettive diocesi. (PO)\n18 febbraio \u2013 BRASILE #coronavirus Altre 204 bombole di ossigeno consegnate in Amazzonia grazie ai Cavalieri di Colombo\nNon si ferma la solidariet\u00e0 con lo Stato di Amazonas e Roraima, dove luned\u00ec scorso sono state consegnate altre 204 bombole di ossigeno, grazie alla donazione dei Cavalieri di Colombo, che dopo un lungo viaggio da Aparecida de Goiania, per strada e traghetto da Bel\u00e9m, sono arrivati a Manaus.\n[Ne d\u00e0 notizia il sito della Conferenza episcopale del Brasile.](https://www.cnbb.org.br/mais-204-cilindros-de-oxigenio-chegam-em-manaus-e-norte1-distribui-no-interior-do-estado/) Immediatamente \u00e8 iniziata la distribuzione di bombole di ossigeno in diverse citt\u00e0 dell'interno dello Stato di Amazonas, che hanno ringraziato la mediazione dell'arcidiocesi di Manaus e i vescovi del Brasile per aver ottenuto un risultato cos\u00ec importante in questo momento. Dall'inizio della Campagna \"Amazonas e Roraima contano sulla vostra solidariet\u00e0\", lanciata il 15 gennaio scorso, sono state distribuite oltre 300 bombole di ossigeno, oltre a concentratori di ossigeno, dispositivi di protezione individuale e materiale ospedaliero vario. Nel Paese, tuttavia, la situazione resta grave: nella sola giornata di ieri si sono contati oltre 56mila contagi e 1.150 morti, tra cui l\u2019ultimo guerriero della trib\u00f9 indigena Juma. In oltre il 60% delle citt\u00e0, inoltre, sono state esaurite le dosi dei vaccini. (RB)\n18 febbraio \u2013 ITALIA Al via il 27 febbraio all\u2019anno giubilare di San Gabriele dell\u2019Addolorata a 100 anni dalla canonizzazione\nIniziano a Teramo, il 27 febbraio, le celebrazioni per il centenario della canonizzazione di San Gabriele dell\u2019Addolorata. Nel santuario dedicato al giovane santo si apre l\u2019anno giubilare \u201cCon i giovani, protagonisti nella storia\u201d che si concluder\u00e0 il 27 febbraio 2022. Le celebrazioni si sarebbero dovute svolgere lo scorso anno, ma sono state rinviate a causa della pandemia. I passionisti vogliono far memoria del giorno della canonizzazione di Gabriele, proclamato santo da Benedetto XV il 13 maggio 1920 a Roma, nella Basilica di San Pietro. Al rito presero parte Michele, fratello maggiore di Gabriele, altri parenti e anche l\u2019unico confratello superstite, fratel Silvestro Polidori. La cerimonia ebbe inizio alle 8 e termin\u00f2 alle 13. Erano presenti 40 cardinali, pi\u00f9 di 300 vescovi da ogni parte del mondo e migliaia di fedeli. Fitto il calendario delle manifestazioni che si svolgeranno al Santuario di San Gabriele dell\u2019Addolorata. Il 27 febbraio la prima celebrazione \u00e8 prevista alle 6.30 ed \u00e8 quella dedicata al transito del santo, seguiranno liturgie eucaristiche alle 7, 8, 9, 10, 16, 17 e 18, mentre alle 11, monsignor Lorenzo Leuzzi, vescovo di Teramo-Atri, presieder\u00e0 la Messa e aprir\u00e0 la Porta Santa. L\u2019inizio dell\u2019anno giubilare sar\u00e0 trasmesso in diretta Facebook e You Tube, sar\u00e0 anche possibile collegarsi al sito del santuario\n[www.sangabriele.org](http://www.sangabriele.org/), a quello della diocesi di Teramo-Atri [www.diocesiteramoatri.it](http://www.diocesiteramoatri.it/) o ancora al nuovo sito dedicato al giubileo [www.giubileosangabriele.it](http://www.giubileosangabriele.it/). (TC)\n18 febbraio \u2013 AUSTRALIA L\u2019educazione cattolica nel Paese compie 200 anni. I vescovi: pietra miliare nella vita della Chiesa\nCon una lettera pastorale in tema\n[pubblicata sul sito della Conferenza episcopale dell\u2019Australia](https://www.catholic.org.au/acbc-media/media-centre/media-releases-new/2311-bishops-pastoral-letter-celebrates-200-years-of-australian-catholic-education/file), i vescovi locali hanno voluto celebrare i 200 anni dall\u2019introduzione dell\u2019educazione cattolica nelle scuole del Paese. Il messaggio, indirizzato ai dirigenti scolastici, al personale, agli studenti e alle famiglie, annuncia le iniziative in programma per festeggiare questo importante traguardo, fondamentale nella vita della Chiesa, e riconosce il contributo dei religiosi, del clero e dei laici alla fondazione dell'educazione cattolica, e il ruolo distintivo che le scuole cattoliche svolgono nell'educare e formare giovani di fede e di servizio nelle loro comunit\u00e0. In Australia, oggi, ci sono 1.751 scuole cattoliche che educano 768mila studenti e impiegano 98mila persone \u2013 si legge - quasi il 40 per cento delle scuole cattoliche si trova al di fuori delle citt\u00e0 metropolitane in aree di competenza regionale, in comunit\u00e0 rurali e remote. Il presidente della Commissione episcopale per l'educazione cattolica, monsignor Anthony Fisher, ha invitato tutti coloro che sono coinvolti nell'educazione cattolica a riconoscere questa significativa pietra miliare nella vita della Chiesa: \u201cDa inizi molto umili con l'apertura della prima scuola cattolica ufficiale che educava solo 31 studenti in Hunter Street a Parramatta, le scuole cattoliche sono cresciute fino ad educare pi\u00f9 di uno studente australiano su cinque, e molti altri frequentano le scuole materne cattoliche, collegi e universit\u00e0 cattoliche\u201d, ha detto. (RB)\n18 febbraio \u2013 ITALIA Carceri. Il messaggio di Quaresima di don Grimaldi: in pandemia pi\u00f9 amore e tenerezza per i detenuti\nUna Quaresima diversa dalle altre: cos\u00ec l\u2019Ispettore Cappellani Carceri D\u2019Italia, don Raffaele Grimaldi, esordisce nel suo messaggio per la Quaresima inviato ieri, in occasione del Mercoled\u00ec delle Ceneri, a tutti i cappellani, i religiosi e i volontari attivi nelle carceri italiane nonostante questo tempo di pandemia. Pandemia che \u201cha messo a tacere e ha rallentato un mondo in corsa, riducendo anche, con grande sofferenza, le nostre vive attivit\u00e0 pastorali nelle nostre carceri \u2013 ha scritto - ma noi tutti vogliamo vivere questo tempo di grazia, come dono e opportunit\u00e0 che ci permetter\u00e0 di \u2018incarnare una fede sincera, una speranza viva e una carit\u00e0 operosa\u2019. La Quaresima \u00e8 tempo di digiuno, per porre maggiore attenzione al necessario. Il digiuno non solo per\u00f2 dalle cose materiali, ma in questo tempo difficile, anche con i nostri consolidati rapporti umani\u201d. Questo tempo di paura, non deve, per\u00f2, minare l\u2019orizzonte di speranza che \u00e8 proprio del cristiano: \u201cCristo, il Vivente e il Risorto; \u00e8 Lui che \u2018fa nuove tutte le cose\u2019 \u2013 ricorda ancora - il nostro compito \u00e8 solo prenderci cura dell\u2019altro per rendere migliori noi stessi e migliorare il mondo che ci circonda. Papa Francesco nel suo messaggio ci invita a rinnovare e a fortificare i pilastri del nostro essere credenti: la fede, per aprire e accogliere nel nostro cuore la verit\u00e0 del Vangelo, una fede che con la vostra attivit\u00e0 pastorale, aiuter\u00e0 i molti ristretti a superare e ad affrontare sofferenza e solitudine; la speranza che ci consente di continuare il nostro cammino e che non mai deve crollare; essa ci parla di misericordia e di fiducia e che noi tutti che siamo chiamati a infondere in tanti uomini e donne rinchiusi nei luoghi del dolore\u201d. Infine la carit\u00e0: \u201cLa pi\u00f9 alta espressione della nostra fede e della nostra speranza \u2013 spiega l\u2019Ispettore dei Cappellani - la carit\u00e0 non deve solo accontentarsi dell\u2019emergenza, ma nel rallegrarsi di vedere crescere l'altro. Come afferma Papa Francesco: la carit\u00e0 \u00e8 lo slancio del cuore che ci fa uscire da noi stessi. Nelle carceri, l\u2019uomo angosciato che incrociamo ogni giorno, ha bisogno di incontrare l\u2019amore, ha bisogno di sentirsi accolto dalla tenerezza e non essere giudicato per i suoi errori. Nel cuore dei ristretti infondiamo la certezza che Dio li ama, il loro dolore non \u00e8 nascosto ai suoi occhi paterni\u201d. (RB)\n18 febbraio \u2013 SVIZZERA Quaresima. Campagna ecumenica per la giustizia climatica\n\u201cGiustizia climatica ora\u201d: si intitola cos\u00ec la campagna ecumenica di Quaresima promossa, in Svizzera, dall\u2019organismo \u201cAction de Car\u00eame\u201d, (Adc) opera di aiuti dei cattolici nel Paese, insieme ai protestanti di \u201cPain pour le prochaine\u201d ed ai cristiani di \u201cEtre partenaire\u201d. L\u2019iniziativa mira a chiedere alla Banca nazionale svizzera (Bns), attraverso una petizione, di disinvestire nel settore dei combustibili fossili, cos\u00ec da evitare conseguenze drammatiche sui cambiamenti climatici. \"Alla fine del 2019 \u2013\n[si legge in una nota](https://actiondecareme.ch/la-banque-nationale-doit-sortir-des-energies-fossiles/) - la Bns deteneva quasi 6 miliardi di dollari in azioni di societ\u00e0 che producono combustibili fossili\", finanziando, di fatto, \u201cl'emissione di 43 milioni di tonnellate di biossido di carbonio all'anno\u201d e \u201cfavorendo un progressivo riscaldamento climatico da 4 a 6 gradi\u201d, ben al di sopra del livello stabilito con l\u2019Accordo di Parigi sul clima. Siglata nel 2015, tale intesa mirava infatti a contenere l'aumento della temperatura media globale al di sotto della soglia di 2 \u00b0C oltre i livelli pre-industriali, e a limitare tale incremento a 1.5 \u00b0C. \u201cLa campagna ecumenica \u2013 prosegue la nota \u2013 mira a sensibilizzare la Svizzera sulla situazione nei Paesi del Sud del mondo, dove le persone pi\u00f9 svantaggiate stanno sopportando il peso delle conseguenze del cambiamento climatico, pur non essendone affatto responsabili\u201d. Per esempio, il 50 per cento della popolazione mondiale pi\u00f9 povera genera solo il 10 per cento delle emissioni di gas serra legate al consumo, mentre il 10 per cento pi\u00f9 ricco ne produce quasi il 50 per cento. \"\u00c8 quindi imperativo promuovere la giustizia climatica. \u00c8 un principio che non pu\u00f2 essere compromesso\", affermano i promotori dell\u2019iniziativa. Le conseguenze del cambiamento climatico, intanto, si sono rivelate drammatiche per Paesi come le Filippine, dove sono aumentate la frequenza e l\u2019intensit\u00e0 dei tifoni, o l\u2019Indonesia, in cui il livello del mare si sta alzando pericolosamente, mettendo a rischio 90mila kmq di terra e 23milioni di persone. (IP)\n18 febbraio \u2013 ITALIA Quaresima. Ogni sera, momento di preghiera on line con l\u2019Arcivescovo di Milano\nSi intitola \u201cEpiousios, il pane di oggi\u201d l\u2019iniziativa di preghiera on line promossa dall\u2019Arcidiocesi di Milano per il tempo di Quaresima. Si tratta \u2013\n[informa una nota](https://www.chiesadimilano.it/news/chiesa-diocesi/alle-20-32-il-pane-di-oggi-con-larcivescovo-418981.html) \u2013 di \u201cun appuntamento quotidiano di preghiera e meditazione\u201d guidato dall\u2019Arcivescovo locale, Monsignor Mario Delpini, quanto mai essenziale in questo periodo di pandemia da Covid-19, in cui \u201cla crisi socio-economica che ne \u00e8 derivata si sta tramutando in una profonda crisi spirituale\u201d. \u201cEpiousios\u201d \u00e8 l\u2019aggettivo greco usato nella preghiera del \u201cPadre nostro\u201d quando si chiede a Dio il pane quotidiano, un termine traducibile come \u201csovra-essenziale, qualcosa che alimenta l\u2019esistenza non solo materiale\u201d. Nello specifico, l\u2019iniziativa si svolger\u00e0 da domenica 21 febbraio fino a Mercoled\u00ec Santo, 31 marzo, alle ore 20.32, ora in cui l\u2019Arcivescovo Delpini si collegher\u00e0 con i fedeli tramite i mass-media ed i canali social diocesani, per tenere una meditazione. Ogni riflessione sar\u00e0 introdotta da un versetto biblico, la cui lettura \u00e8 stata affidata ad alcuni allievi della Scuola del Piccolo Teatro di Milano \u201cLuca Ronconi\u201d. (IP)\n18 febbraio \u2013 GHANA Quaresima. Vescovi: appello a riconciliazione, giustizia e pace\n\u00c8 un forte incoraggiamento a promuovere riconciliazione, giustizia e pace il cuore della\n[Lettera pastorale di Quaresima diffusa dalla Conferenza episcopale del Ghana (Gcbc)](https://www.cbcgha.org/index.php/2021/02/17/2021-lenten-pastoral-letter/). Invitando i fedeli a rafforzare il loro rapporto con Dio, con l\u2019umanit\u00e0 e con il Creato, i presuli sottolineano che \u201cla Quaresima ci offre l'opportunit\u00e0 perfetta per attingere alla misericordia di Dio. \u00c8 una stagione che apre i nostri cuori alla speranza di essere amati per sempre, nonostante il nostro peccato\". Di qui, l\u2019esortazione a praticare preghiera, astinenza, digiuno ed elemosina e ad accostarsi al Sacramento della confessione. I quaranta giorni che precedono la Pasqua rappresentano, infatti, \u201cun tempo speciale per riconciliarsi con Dio\u201d. Ma non solo: i fedeli vengono invitati a riconciliarsi gli uni con gli altri, perch\u00e9 \u2013 spiegano i vescovi \u2013 \u201cla nostra riconciliazione con Dio \u00e8 incompleta senza quella con i nostri simili\". Essa dovr\u00e0 quindi riguardare tutte le categorie: vescovi, sacerdoti, religiosi, capi di governo, leader e partiti politici, coniugi, genitori e figli. \u201cApriamo i nostri cuori a tutte le persone \u2013 si legge nella Lettera pastorale - famiglia, amici, fratelli, sorelle ed anche ai nostri nemici e a coloro che sono stati feriti dalle nostre parole, azioni e/o omissioni\u201d. Al contempo, i presuli raccomandano, in Quaresima, maggiore attenzione verso i pi\u00f9 vulnerabili della societ\u00e0, poich\u00e9 \u201cla misericordia, che \u00e8 il cuore della riconciliazione con gli altri, comporta anche l\u2019aiuto a chi \u00e8 nel bisogno\u201d. Ricordando, quindi, di mettere in pratica le opere di misericordia corporali e spirituali, la Gcbc chiede ai credenti di \u201cnon conformarsi a questo mondo, ma di lasciarsi trasformare in modo da poter discernere la volont\u00e0 di Dio e di ci\u00f2 che \u00e8 bene\u201d. (IP)\n17 febbraio \u2013 ETIOPIA I salesiani chiedono aiuti per garantire istruzione e formazione professionale per i giovani in difficolt\u00e0\n\u201cSosteniamo insieme il diritto allo studio e promuoviamo la formazione professionale\u201d: \u00e8 l\u2019appello lanciato per l\u2019Etiopia dalla Fondazione Opera Don Bosco onlus di Milano. La nazione sta vivendo le conseguenze della pandemia e del recente conflitto, nel nord, tra ribelli e governo nazionale, e per i salesiani \u00e8 pi\u00f9 che mai fondamentale aiutare i giovani etiopi a risollevarsi da una situazione drammatica. Se da un lato il Covid-19 ha portato misure di contenimento purtroppo poco affini alla quotidianit\u00e0 di tante persone che vivono senza lavori stabili e senza una fissa dimora, il conflitto ha aggravato la situazione, riferisce un comunicato della Fondazione Opera Don Bosco, provocando morti, feriti e molti profughi interni o in fuga verso il Sudan, oltre ad un nuovo blocco delle attivit\u00e0 scolastiche. In questa situazione, i missionari salesiani presenti nel Tigray stanno impiegando ogni sforzo per portare soccorso, ma \u00e8 necessario un forte sostegno esterno per attivare interventi urgenti per garantire, soprattutto ai ragazzi delle famiglie pi\u00f9 povere, il diritto allo studio e alla formazione professionale. Le Opere Salesiane nel nord dell\u2019Etiopia hanno bisogno di aiuti. Tra quelle presenti nel Tigray e sostenute dalla Fondazione Opera don Bosco onlus di Milano, vi sono: il Centro Giovanile di Adigrat, nel quale i salesiani offrono numerose attivit\u00e0 formative a bambini e ragazzi; il Don Bosco Technical College di Adwa, che ad oggi ha formato 2.330 diplomati del settore manifatturiero, delle costruzioni ed elettrotecnico; i corso di sartoria per le ragazze e le donne di Adwa; il corso di applicazioni informatiche di base; il corso di artigianato, di lavorazione dei metalli di base, di saldatura, di fabbricazione di mobili; la Don Bosco Catholic School di Shire, che con la scuola primaria e secondaria garantisce a tanti bambini e bambine l\u2019istruzione; il Don Bosco Technical College di Makall\u00e8 che permette di formarsi nel settore della meccanica. (TC)\n17 febbraio - SVIZZERA Dall\u20198 marzo al via al corso on line \u201cReligions from the inside\u201d su religioni e dialogo interreligioso\nLe religioni e il dialogo interreligioso sono al centro di un corso on line, gratuito, aperto a quanti vogliano informarsi e trovare vie concrete di collaborazione ed incontro. \u201cReligions from the inside\u201d: questo il nome del progetto promosso dalla Facolt\u00e0 di Teologia di Lugano, in collaborazione con l\u2019Universit\u00e0 della Svizzera italiana, che nasce dall\u2019idea del professor Adriano Fabris, direttore dell\u2019Istituto ReTe (Religione e Teologia) della Facolt\u00e0 di Teologia di Lugano e docente di Filosofia Morale dell\u2019Universit\u00e0 di Pisa. Ephraim Meir, professore emerito della Universit\u00e0 Ebraica di Bar-Ilan, Israele, Ren\u00e9e Roux, rettore della Facolt\u00e0 di Teologia di Lugano, Yahya Sergio Yahe Pallavicini, presidente della Comunit\u00e0 Religiosa Islamica Italiana, Seung Chul Kim, professore alla Universit\u00e0 di Nanzan, Giappone, e membro del Nanzan Institute for Religion and Culture, e Svamini Hamsananda Giri, Vice-presidente dell\u2019Unione Induista Italiana-Sanatana Dharma Samgha, a partire dall\u20198 marzo, racconteranno la loro religione \u2018dall\u2019interno\u2019, dal punto di vista del fedele, per trovare da questa prospettiva i motivi di dialogo con l\u2019altro. Ci si pu\u00f2 iscrivere al corso sulla piattaforma britannica\n[FutureLearn](https://www.futurelearn.com/courses/religions-from-the-inside-interreligous-dialogue), dal 2012 promotrice di corsi online accessibili su larga scala, in collaborazione con 144 diverse universit\u00e0 britanniche ed innumerevoli altre nel resto del mondo. \u201cReligions from the inside\u201d vuole spiegare cosa significa dialogo interreligioso da un punto di vista filosofico ed epistemologico e insegnare un dialogo interreligioso produttivo. Consentir\u00e0 di esplorare le caratteristiche fondamentali di ebraismo, cristianesimo, islam, buddismo e induismo da una prospettiva storica e concettuale, evidenzier\u00e0 che ogni religione offre lezioni simili che incoraggiano gli uomini a relazionarsi e connettersi tra loro e incoragger\u00e0 alla cooperazione e alla comprensione tra le diverse fedi e forme di fede. Sono previsti anche dibattiti interreligiosi online fra i partecipanti al corso. (TC)\n17 febbraio - ITALIA Le regioni e i luoghi attraversati dal Santo di Padova ogni mese sul \u201cMessaggero di sant\u2019Antonio\u201d\nIl \u201cMessaggero di sant\u2019Antonio\u201d, il mensile francescano media partner del progetto \u201c\n[Antonio 20-22](https://www.antonio2022.org/)\u201d che vuole ricordare gli ottocento anni della vocazione francescana di Antonio e dell\u2019incontro con Francesco d\u2019Assisi, ha cominciato lo scorso mese a ripercorrere idealmente il cammino fatto da Antonio in Italia. Voluta dalla Provincia Italiana di S. Antonio di Padova dei frati minori conventuali, l\u2019iniziativa, riferisce un comunicato, \u00e8 in fase di rimodulazione del proprio calendario a causa della pandemia. Intanto sulla rivista, mese dopo mese, le pagine \u201cSui passi di Antonio\u201d e \u201cAntonio oggi\u201d saranno dedicate a una differente regione italiana, o a un territorio antoniano significativo, su un tema caratterizzante e un luogo di devozione popolare legato al Santo. Dopo la Sicilia, con il tema dell\u2019accoglienza, \u00e8 la Calabria la protagonista del numero di febbraio, che sviluppa il tema della legalit\u00e0, con 12 pagine dedicate a servizi, interviste e approfondimenti. Il prossimo mese sar\u00e0 la regione protagonista sar\u00e0 la Basilicata con il tema del Creato, seguiranno ad aprile la Campania con le Periferie, a maggio l\u2019Umbria con l\u2019\u201cIncontro\u201d, a giugno la Toscana con il Silenzio, a luglio e agosto Montepaolo con la \u201cParola di Dio annunciata\u201d, a settembre Rimini e Bologna con \u201cEconomia\u201d, a ottobre il Friuli Venezia Giulia con \u201cMissionariet\u00e0\u201d, a novembre il Veneto con \u201cPiet\u00e0 popolare\u201d, a dicembre da Padova al Mondo con l\u2019\u201cUniversalit\u00e0 del messaggio di Antonio\u201d. (TC)\n17 febbraio - ITALIA \u201cPiaghe del presente e orizzonti di resurrezione\u201d: il sussidio per la Quaresima della Commissione film della Cei\nLa Commissione nazionale valutazione film (Cnvf) della Conferenza episcopale italiana propone un Sussidio pastorale per la Quaresima e la Pasqua con spunti di riflessione a partire da sette titoli di recente diffusione, disponibili sulle principali piattaforme in streaming e in home video. \u201cPiaghe del presente e orizzonti di resurrezione\u201d, questo il titolo, racconta gli affanni della quotidianit\u00e0 segnati da debolezze, discese e risalite, per ricordare che Cristo \u00e8 con noi, \u00e8 vicino alla nostra umanit\u00e0 sofferente, piegata e piagata. \u201cLa sua presenza \u00e8 invito a guardare oltre la croce, oltre il sepolcro - scrive nell\u2019introduzione il direttore dell\u2019Ufficio Nazionale per le Comunicazioni sociali della Cei Vincenzo Corrado -. L\u2019occhio diventa, allora, specchio della conversione interiore e appello a non fermarsi nella ricerca della luce che d\u00e0 pace\u201d. Il Sussidio, preparato da Sergio Perugini, don Andrea Verdecchia ed Eliana Ariola, vuole far capire, in questo \u201ctempo contrassegnato dalla frammentariet\u00e0 e dalla dispersione, amplificate dalla disperazione per la pandemia da Covid-19\u201d, che \u201coccorre rieducare gli occhi a visioni di senso\u201d e che \u201cil lavoro trasformativo dell\u2019artista pu\u00f2 suggerire modelli d\u2019impegno e azione\u201d. \u00c8 suddiviso in 7 schede e ciascuna richiama un passo del messaggio per la Quaresima di Papa Francesco, una parola chiave, una piaga del presente e una suggestione teologico-pastorale cui segue la proposta di un film. Il Sussidio non propone titoli cinematografici o televisivi a carattere cristologico, ma racconta le \u201cstazioni della croce\u201d nell\u2019oggi - malattia, morte, lutto, solitudine, emarginazione, povert\u00e0, assenza di lavoro, malavita, criminalit\u00e0 e guerra - per rintracciare le orme della risurrezione. Viene offerta anche una riflessione sull\u2019importanza della cultura, della memoria, della storia, oltre che della famiglia, delle relazioni, e soprattutto sul ruolo della donna. I film Un luogo, una carezza di Marco Marcassoli; La sfida delle mogli di Peter Cattaneo; Cosa sar\u00e0 di Francesco Bruni; Soul di Pete Docter; La nave sepolta di Simon Stone; Sorry We Missed You di Ken Loach; Il sindaco del rione Sanit\u00e0 di Mario Martone scandiscono il tempo di Quaresima, dalla Prima Domenica alle Palme e alla Pasqua, mentre un focus finale, a firma del presidente della Cnvf, Massimo Giraldi, \u00e8 dedicato alle pellicole sulla figura di Ges\u00f9 Cristo. (TC)\n17 febbraio - FILIPPINE Vescovi: in Quaresima, carit\u00e0 e solidariet\u00e0 per chi soffre la pandemia\nCompiere opere di carit\u00e0 e solidariet\u00e0, soprattutto in favore di chi soffre a causa della pandemia da Covid-19: questo l\u2019invito rivolto ai fedeli da Monsignor Romulo Valles, presidente della Conferenza episcopale delle Filippine (Cbcp),\n[nel suo messaggio di Quaresima](https://cbcpnews.net/cbcpnews/cbcp-lenten-message-2021/). \u201cLa mia speranza e la mia preghiera in questi tempi difficili\u201d provocati dall\u2019emergenza sanitaria e dalle sue \u201cmolteplici conseguenze negative che colpiscono tutti\u201d \u2013 scrive il presule \u2013 \u00e8 che \u201carriviamo ad apprezzare pi\u00f9 profondamente il nostro essere configurati a Cristo\u201d. E ci\u00f2 significa \u201cfare azioni di misericordia e compassione, portando la nostra croce e aiutando e ispirando gli altri a portare la loro\u201d. In questo modo, ciascuno potr\u00e0 fare ripensare al proprio dono battesimale e fare \u201cnuovamente tesoro della dignit\u00e0\u201d ricevuta tramite questo Sacramento. Da Monsignor Valles, inoltre, arriva l\u2019invito a vivere la Quaresima in preghiera e digiuno, donando speranza al prossimo, anche solo un atteggiamento gentile, ovvero \u2013 [come suggerito da Papa Francesco](http://www.vatican.va/content/francesco/it/messages/lent/documents/papa-francesco_20201111_messaggio-quaresima2021.html) - \u201cmettendo da parte le proprie preoccupazioni e le proprie urgenze per prestare attenzione, per regalare un sorriso, per dire una parola di stimolo, per rendere possibile uno spazio di ascolto in mezzo a tanta indifferenza\u201d. Nei quaranta giorni che precedono la Pasqua, infine, l\u2019auspicio della Cbcp \u00e8 che ogni fedele non abbia paura di portare la Croce, perch\u00e9 \u201csicuro della Risurrezione\u201d. (IP)\n17 febbraio - NIGERIA Arcivescovo Kaigama: contro discriminazioni e povert\u00e0, promuovere amore e carit\u00e0\nLa discriminazione sociale, la povert\u00e0, le violenze, i rapimenti, la corruzione: sono le pagine amare della storia contemporanea della Nigeria. Pagine ricordate dall\u2019Arcivescovo di Abuja, Monsignor Ignatius Kaigama,\n[nella sua omelia](https://www.aciafrica.org/news/2862/nigerian-archbishop-condemns-social-discrimination-says-poverty-has-become-a-disease) di domenica scorsa, 14 febbraio, pronunciata nella Pro-cattedrale cittadina, dedicata a \u201cNostra Signora della Nigeria\u201d. Si tratta di gravi problemi per il Paese, ha detto il presule, esortando tutti a \u201ccolmare soprattutto il divario sociale\u201d che vi si respira, tanto che la povert\u00e0 \u201c\u00e8 stata definita una malattia sociale minacciosa\u201d che sembra \u201cgiustificare le discriminazioni\u201d. Di qui, il richiamo a \u201crompere le barriere\u201d tra le diverse classi della societ\u00e0, perch\u00e9 \u201cnella famiglia di Dio nessuno deve essere discriminato, rifiutato o escluso\". Forte anche l\u2019esortazione a \u201ccostruire ponti d'amore e non muri d'odio, ed mostrare compassione soprattutto nei confronti di coloro che vengono maltrattati, privati e respinti dalla societ\u00e0\". Il pensiero dell\u2019Arcivescovo \u00e8 andato, poi, \u201cai malati di Aids, ai disabili mentali o fisici, agli ex detenuti, agli analfabeti, agli alcolisti, ai tossicodipendenti, ai malati gravi e a tutti coloro che, lottando contro coronavirus, hanno sub\u00ecto o subiscono gravi discriminazioni\u201d. Tutto questo avviene \u2013 ha spiegato il presule \u2013 perch\u00e9 il mondo sembra escludere Dio, ritenendolo quasi \u201cun intruso, piuttosto che il Creatore del cielo e della terra\u201d. Per questo, Monsignor Kaigama ha messo in guardia dal peccato che, ha detto, \u201c\u00e8 peggio di qualsiasi malattia infettiva\u201d: esso, infatti, \u201ccorrompe la nostra anima, ci separa da Dio, rovina il nostro rapporto con gli altri, ci rende perennemente schiavi, ci mantiene inquieti, ci priva della pace interiore e ci separa dalla comunit\u00e0 dei credenti\u201d. Invece, il mondo contemporaneo ha bisogno di \u201cportatori di buone notizie \u2013 ha evidenziato l\u2019Arcivescovo di Abuja - come la guarigione dei cuori feriti, la pace, la gioia e il progresso e non delle miserie create dall'uomo che ci infliggiamo l'un l'altro a causa di una mancanza di moralit\u00e0 su larga scala\u201d. Di qui, l\u2019esortazione finale rivolta ai fedeli affinch\u00e9 \u201cabbraccino la carit\u00e0\u201d che \u00e8 la forma di amore pi\u00f9 grande, senza la quale, come diceva San Paolo, \u201cnon siamo nulla\u201d. \u201cSe non possiamo mostrare il vero amore agli altri \u2013 ha concluso il presule nigeriano - tutto ci\u00f2 che diciamo \u00e8 inefficace e incompleto; ci\u00f2 in cui crediamo \u00e8 insufficiente; ci\u00f2 che diamo \u00e8 insignificante e tutto ci\u00f2 che realizziamo \u00e8 inadeguato\". (IP)\n17 febbraio - TERRA SANTA A Gerusalemme, Via Crucis virtuale in tempo di pandemia\n\u201cHic \u2013 Sulla via della croce\u201d: si intitola cos\u00ec il progetto lanciato dalla Custodia di Terra Santa in tempo di pandemia da Covid-19. La regione, infatti \u2013\n[spiega una nota](https://www.custodia.org/it/news/hic-way-cross-sulla-dolorosa-con-i-francescani-della-custodia) - non \u00e8 accessibile ai fedeli a causa dell\u2019emergenza sanitaria, ma grazie a questa iniziativa essi potranno virtualmente percorrere la \u201cVia Dolorosa\u201d di Gerusalemme, seguendo passo dopo passo \u201clo stesso percorso che Ges\u00f9 fece duemila anni fa, portando la croce sulle spalle, dal luogo dove fu frustato fino al luogo della sua crocifissione\u201d. Ad ogni stazione della Via Crucis sar\u00e0 dedicato un breve video contenente le immagini della Citt\u00e0 Santa in cui si sono svolti gli episodi narrati nei Vangeli. I religiosi della Custodia, poi, terranno una meditazione, ciascuno nella propria lingua madre e in collegamenti da diversi Santuari della regione. Nel complesso, saranno disponibili tredici video, uno per ogni stazione della Via Crucis, commentati in tredici lingue diverse, \u201ca testimonianza del fatto che i frati francescani della Custodia di Terra Santa costituiscono una fraternit\u00e0 internazionale\u201d. I video saranno diffusi ogni marted\u00ec e venerd\u00ec di Quaresima attraverso i canali social della Custodia di Terra Santa (\n17 febbraio - NICARAGUA Quaresima. Appello vescovi a riconciliazione e conversione dei cuori\nSuperare ogni tipo di scontro che vada contro l\u2019esercizio civico e democratico del diritto di voto che ogni nicaraguense ha: questo l\u2019auspicio dei vescovi del Nicaragua nel loro messaggio di Quaresima. I presuli si uniscono alle aspirazioni della popolazione per una riforma elettorale \u201cnecessaria\u201d che garantisca \u201cun processo elettorale libero e trasparente\u201d alle consultazioni previste per il 7 novembre prossimo. Ma questo si potr\u00e0 raggiungere solo \u201cdeponendo ogni atteggiamento di potere e di individualismo\u201d, in nome di \u201cun cammino di conversione per il bene comune\u201d. E il richiamo alla conversione del cuore, definita \u201cun cammino urgente\u201d, \u00e8 uno degli altri princip\u00ee richiamati dai presuli per liberarsi da \u201cmale, ingiustizia, iniquit\u00e0, egoismo, arroganza, distruzione della vita e della natura, opposizione alla volont\u00e0 di Dio\u201d. La conversione, infatti \u2013 prosegue la nota \u2013 \u201cimplica il proteggere e il custodire la vita e la dignit\u00e0 di ogni persona\u201d, riconoscendo i propri errori per fare ammenda e ritornando all\u2019amicizia con Dio, \u201csperimentando la gioia del suo perdono\u201d. Altro punto essenziale della Quaresima, evidenziato dalla Cen, \u00e8 la preghiera: \u201cLa persona che abbraccia la preghiera \u00e8 capace di affrontare qualsiasi situazione\u201d, consapevole della \u201cpotenza dell\u2019amore di Dio\u201d, scrivono i vescovi. I quaranta giorni che preparano alla Pasqua sono infatti \u201cun tempo di grazia per pregare per una nuova societ\u00e0\u201d, dedita al \u201cperseguimento del bene comune\u201d e alla ricostruzione costante \u201cdel suo ordine politico e sociale, del suo tessuto di relazioni, del suo progetto umano\". Al contempo, i vescovi sottolineano che \u201cla penitenza \u00e8 una grazia\u201d, perch\u00e9 ci permette di riconoscere \u201cil nostro peccato\u201d e\u201d il nostro bisogno di convertirci\u201d. \u201cContinuiamo su questa strada di preghiera, penitenza e conversione per il Nicaragua\u201d, si legge quindi nel messaggio, che invita anche \u201calla pratica delle opere di misericordia\u201d nei confronti del prossimo, perch\u00e9 \u201cfa bene pensare agli altri\u201d. Guardando, poi, al contesto della pandemia da Covid-19, che nel Paese ha provocato oltre 6mila casi e pi\u00f9 di 170 decessi, la Chiesa cattolica nazionale esorta i fedeli a vivere \u201cla chiesa domestica e la piet\u00e0 popolare come una nuova evangelizzazione\u201d, soprattutto \u201cattraverso i media digitali\u201d. Ci\u00f2 permetter\u00e0 di \u201crinnovare l\u2019esperienza della fede, celebrando questo tempo di grazia con tutti i mezzi possibili a disposizione e in accordo con gli orientamenti pastorali di ogni diocesi\u201d. Infine, la Cen invita alla \u201csperanza che non delude\u201d, quella che deriva da Dio e che \u201csostiene tutta la vita\u201d. \u201cChi \u00e8 in comunione con Ges\u00f9 Cristo, anche in mezzo ad ogni avversit\u00e0, potr\u00e0 vivere e condividere la speranza cristiana \u2013 affermano i presuli - e potr\u00e0 dare l'amore di Dio dal quale derivano la giustizia, la libert\u00e0, la verit\u00e0 e la bont\u00e0\u201d. Il messaggio episcopale si conclude con l\u2019affidamento del Nicaragua al Cuore immacolato di Maria, affinch\u00e9 interceda per il Paese. (IP)\n17 febbraio - ITALIA Memoria liturgica di Beato Angelico. Le celebrazioni a Firenze del 18 febbraio\nIl 18 febbraio in occasione della memoria liturgica del Beato Angelico, patrono degli artisti, i domenicani di Firenze organizzano una giornata di celebrazioni ed incontri. Le iniziative si svologono in collaborazione con il Museo Nazionale di San Marco, il luogo dove sono custodite le opere pi\u00f9 belle e significative di fra Giovanni da Fiesole. La mattina alle 10.30 fra Manuel Russo, OP, licenziando in Dogmatica, terr\u00e0 una relazione dal titolo \"San Marco: dal Beato Angelico ad oggi\": sar\u00e0 un'occasione per ripercorrere la storia della Basilica di San Marco, la sua evoluzione nel tempo e illustrare i tesori di arte e devozione che custodisce al suo interno, come la scultura del Bambino Ges\u00f9 attribuita a Donatello. Nel pomeriggio prender\u00e0 la parola lo storico dell'arte Carl Brandon Strehlke, conservatore emerito del Philadelphia Museum of Art, sul tema \"San Domenico, San Marco e il Beato Angelico\". Strehlke \u00e8 autore di diverse pubblicazioni di studi sui dipinti italiani, fiamminghi e spagnoli ed ha curato la mostra che il Museo del Prado ha dedicato al maestro del primo Rinascimento fiorentino nel 2019. A conclusione dei lavori, alle 18.30, il vescovo della Diocesi di Fiesole e vice presidente della Conferenza episcopale italiana, monsignor Mario Meini, celebrer\u00e0 solenne celebrazione eucaristica nella memoria del Beato. Tutti gli eventi saranno trasmessi in diretta sui canali social della Basilica di San Marco, del Museo di San Marco e della Basilica di Santa Maria Novella. Recentemente la sala espositiva del Museo di San Marco a Firenze, che custodisce la pi\u00f9 importante raccolta al mondo delle opere su tavola del Beato Angelico, \u00e8 stata completamente rinnovata: consente di ammirare in un unico ambiente i 16 capolavori del pittore e frate domenicano vissuto tra il 1395 e il 1455. L\u2019intero Complesso di San Marco, tra opere mobili e pitture murali, offre al visitatore la possibilit\u00e0 di comprendere l\u2019intima essenza e la complessit\u00e0 storica, artistica e spirituale di questo gigante dell\u2019arte. All'interno del convento abita ancora la piccola comunit\u00e0 domenicana composta da quattro frati che sono custodi anche della Basilica di Santa Maria Novella. (PO)\n17 febbraio - POLONIA Il primo venerd\u00ec di Quaresima \u00e8 la Giornata di preghiera e di espiazione per il peccato di abuso sui minori\nLa Chiesa della Polonia ha scelto di fare \u201cComunit\u00e0 con le vittime\u201d: questo, infatti, lo slogan scelto per la celebrazione della prima Giornata di preghiera e di espiazione per il peccato di abuso sessuale su minori che ricorrer\u00e0 il primo venerd\u00ec di Quaresima, cio\u00e8 il prossimo 19 febbraio. \u201cLe persone ferite in questo modo hanno il diritto di contare sul fatto che nel lungo e difficile percorso di recupero non mancher\u00e0 loro il sostegno spirituale dell'intera comunit\u00e0 ecclesiale\u201d, ha sottolineato monsignor Wojciech Polak, delegato della Conferenza episcopale polacca per la Protezione dei bambini e dei giovani. La Chiesa in Polonia, organizzando questa iniziativa, ha risposto all'appello di Papa Francesco in merito: \u201cIl nostro coinvolgimento con la preghiera solidale, col digiuno e con altre azioni penitenziali deriva dalla profonda convinzione che oltre a fornire il necessario aiuto psicologico alle vittime, a intraprendere azioni legali e penali specifiche nei confronti dei perpetratori, nonch\u00e9 un'ampia educazione e prevenzione sociale prevenendo simili drammi, come comunit\u00e0 ecclesiale ci dobbiamo anche porre davanti a Dio con spirito di preghiera, penitenza e attivit\u00e0 di carattere pastorale\u201d, ha continuato monsignor Polak. Nella giornata \u00e8 prevista la Messa alle ore 7, trasmessa dal Santuario da Jasna G\u00f3ra per l'intenzione delle vittime, presieduta da padre Bogumi\u0142 K\u0119pa, delegato della diocesi di Kalisz per la Protezione dei bambini e dei giovani. La medesima intenzione sar\u00e0 espressa anche durante la preghiera della Coroncina alla Divina Misericordia alle ore 15, in diretta dal Santuario di Cracovia-\u0141agiewniki. Il giorno prima, invece, l'Appello di Jasna G\u00f3ra in programma alle ore 21 sar\u00e0 guidato da padre \u0141ukasz Knie\u0107, delegato per le vittime di abusi della diocesi di Opole. Il materiale pastorale per la Giornata, preparato dall'Ufficio del Delegato della Conferenza episcopale polacca per la Protezione dei bambini e dei giovani, contiene materiale liturgico utile e testi di riflessioni: Via Crucis, il Rosario, e l'intenzione della Coroncina alla Divina Misericordia: \u201cLe meditazioni della Via Crucis preparate per quest'anno mostrano che ci sono persone e istituzioni che si assumono la responsabilit\u00e0 del dolore dei nostri fratelli, feriti nel corpo e nell'anima, e che li accompagnano in modo molto concreto\u201d, osserva padre Piotr Studnicki, direttore dell'Ufficio del delegato della Conferenza episcopale polacca per la Protezione dei bambini e dei giovani. In collaborazione con i padri spirituali delle persone lese e la Fondazione San Giuseppe della Conferenza episcopale polacca, \u00e8 stato realizzato anche il sito web\n[wspolnotazezranionymi.pl](https://wspolnotazezranionymi.pl/): un aiuto permanente per tutti coloro che desiderano fornire sostegno spirituale e pastorale a persone che sono state ferite con abusi sessuali in ambienti ecclesiastici. \u201cIl sito \u00e8 in fase di sviluppo, prevediamo di integrarlo a breve con la possibilit\u00e0 di aggiungere intenzioni e, d'altra parte, di segnalare gruppi e parrocchie che durante l'anno pregano per le vittime. Vogliamo che le persone ferite sentano in ogni momento il sostegno spirituale dell'intera comunit\u00e0 della Chiesa\u201d, ha concluso padre Studnicki. (RB)\n17 febbraio - IRLANDA Vescovi Nulty e McGuckian: Quaresima \u00e8 cammino verso Dio, non un noioso fardello\nLa Quaresima \u00e8 un cammino \u201cper tornare a Dio, per riesaminare la nostra vita attraverso la lente della fede, per spingere il pulsante di \u2018reset\u2019 su come viviamo in relazione con il Signore, con gli altri e con noi stessi\u201d: lo scrive Monsignor Denis Nulty, Amministratore apostolico di Ossory, in Irlanda, nel suo\n[Messaggio quaresimale](https://www.catholicbishops.ie/2021/02/16/lenten-pastoral-letter-to-the-faithful-of-ossory-by-bishop-denis-nulty/), in preparazione alla Pasqua di Resurrezione. Il presule ricorda le tante difficolt\u00e0 provocate dalla pandemia da Covid-19 che, oltre ad uccidere molte persone, ne ha fatte ammalare tante altre (i dati nazionali, ad oggi, indicano 211mila contagiati e quasi 4mila deceduti) e ha sconvolto il settore lavorativo e la vita delle famiglie, costrette in casa dal lockdown. Ma la Quaresima, afferma il presule, serve proprio a ricordarci che, di fronte al dolore e alla sofferenza, \u201cil Signore \u00e8 con noi e cammina con noi\u201d. Preghiera, digiuno e carit\u00e0 sono, dunque, \u201cgli strumenti\u201d invocati da Monsignor Nulty per \u201ccompiere il cammino quaresimale verso Dio\u201d: essi \u201cnon vanno intesi come azioni vuote\u201d, bens\u00ec come \u201cuna scelta: quella di Dio e di una vita vissuta nella fede\u201d. Cos\u00ec facendo, aggiunge l\u2019amministratore apostolico di Ossory, si potr\u00e0 \u201capprofondire la speranza\u201d cristiana per \u201ccondividerla in solidariet\u00e0 con il mondo intero\u201d. Dal presule arriva, infine, la gratitudine verso tutti coloro che \u201ccon spirito di iniziativa, creativit\u00e0 e ingegnosit\u00e0\u201d, organizzano la preghiera in casa, rendendo \u201cla Chiesa domestica viva e attiva in questo tempo di pandemia\u201d. Sulla stessa linea si pone Monsignor Alan McGuckian, vescovo di Raphoe, che, [nel suo Messaggio di Quaresima](https://www.catholicbishops.ie/2021/02/16/pastoral-message-by-bishop-alan-mcguckian-sj-for-lent-2021/), ricorda come questo tempo forte non sia \u201cun noioso fardello, ma una meravigliosa opportunit\u00e0, data da Dio, per una scossa personale e comunitaria\u201d. \u201cVi invito, ovunque vi troviate, anche in una situazione tragica \u2013 scrive il presule ai fedeli - a vedere la Quaresima come un gentile e generoso invito di Dio ad aprire il vostro cuore a nuovi inizi, ad un rinnovato e pi\u00f9 profondo cammino con Lui nella vostra vita\u201d. Al contempo, Monsignor McGuckian invita i credenti alla preghiera quotidiana, anche silenziosa per \u201clasciare che Dio parli al nostro cuore\u201d, cos\u00ec come al digiuno o \u201cal sacrificio di qualcosa che ci piace\u201d, in modo da sostenere pi\u00f9 intensamente la preghiera stessa. Infine, il vescovo di Raphoe esprime l\u2019auspicio che si possa tornare presto a celebrare la Santa Messa con concorso di popolo. Ma, allo stesso tempo, conclude: \u201cNon importa quando ci\u00f2 avverr\u00e0, perch\u00e9 comunque la Quaresima \u00e8 una grande dono che ci viene dato ora\u201d e un\u2019opportunit\u00e0 per \u201crivolgerci a Dio con tutto il nostro cuore\u201d. (IP)\n17 febbraio - PER\u00da Migranti haitiani bloccati al confine. Vescovi: sono nostri fratelli, servono aiuti\nSi respira un clima di tensione in Per\u00f9: da giorni, infatti, circa 380 migranti, per lo pi\u00f9 haitiani, sono bloccati in attesa di passare la frontiera e raggiungere, poi, altre destinazioni. Ad essere coinvolto, in particolare, \u00e8 lo snodo tra la regione brasiliana di Acre e quella peruviana di Madre de Dios. Le autorit\u00e0 di Lima, infatti, hanno chiuso i confini, decretando l\u2019emergenza sanitaria per coronavirus ed impedendo, quindi, l\u2019accesso agli stranieri. In loro difesa si leva la voce del Vicariato apostolico di Puerto Maldonado, guidato da Monsignor David Mart\u00ednez de Aguirre Guinea, il quale,\n[in una nota](https://www.facebook.com/VicariatoPuertoMaldonado/photos/a.155438705048552/804907366768346/?type=3&theater), invoca \u201cuna soluzione immediata per questa situazione, evitando che si inneschi un grave conflitto sociale\u201d. Ribandendo che i migranti non vogliono restare in Per\u00f9, bens\u00ec solo raggiungere la regione di Tumbes, al confine con l\u2019Ecuador, per poi proseguire da l\u00ec il loro viaggio verso le rispettive destinazioni, il Vicario apostolico sottolinea che tra i migranti ci sono \u201cdonne incinte, minori di et\u00e0 e madri di bambini appena nati\u201d: tutte persone \u201cin condizioni di salute molto vulnerabili\u201d. \u201cI migranti non chiedono di ricevere assistenza sociale dal Per\u00f9 \u2013 scrive ancora Monsignor de Aguirre Guinea \u2013 Domandano solo il permesso di transitare nel nostro Paese\u201d e, \u201cse il governo nazionale facilita il passaggio e i mezzi di trasporto, essi stessi si dicono disposti a pagare tali servizi\u201d. In quest\u2019ottica, il presule richiama i princip\u00ee evangelici, nonch\u00e9 l\u2019Enciclica di Papa Francesco \u201cFratelli tutti\u201d, invitando a \u201cdeporre i pregiudizi che ci fanno vedere queste persone come straniere e portatrici di potenziali rischi\u201d, piuttosto che \u201cfratelli e sorelle, membri di un\u2019unica famiglia umana, che stanno patendo una situazione critica che necessita del nostro aiuto e di una risposta immediata\u201d. Inoltre, il Vicario apostolico sottolinea che nella zona frontaliera peruviana di I\u00f1apari il governo regionale ha \u201cle infrastrutture necessarie per sottoporre tutti i migranti al tampone molecolare\u201d per il Covid-19, facendo in modo che \u201cquesto atto umanitario si possa realizzare con successo, senza mettere a rischio la salute pubblica nazionale\u201d. Di qui, l\u2019appello conclusivo del presule affinch\u00e9 tutte le autorit\u00e0, ad ogni livello, trovino \u201cil modo di rispondere a questa emergenza, evitando un grave conflitto sociale che si andrebbe a sommare ai seri problemi gi\u00e0 esistenti\u201d. (IP)\n17 febbraio REPUBBLICA CECA La Chiesa pregher\u00e0 per le vittime della pandemia durante la Quaresima\nLa Chiesa della Repubblica Ceca raccoglie l\u2019invito dei presidenti delle Conferenze episcopali europee a pregare per le vittime della pandemia per tutta la Quaresima, a partire da oggi, Mercoled\u00ec delle Ceneri. Ogni Paese celebrer\u00e0 la Santa Messa in un giorno di Quaresima e il turno della Repubblica Ceca sar\u00e0 il 17 marzo 2021,\n[come scrivono i vescovi sul sito della Conferenza episcopale ceca](https://www.cirkev.cz/cs/aktuality/210217cirkev-se-bude-modlit-v-postni-dobe-za-obeti-pandemie). In molte occasioni, i vescovi europei si sono uniti alla voce di Papa Francesco per rendere la Chiesa ancora pi\u00f9 vicina a tutti coloro che combattono il Coronavirus: le vittime e le loro famiglie, i malati e gli operatori sanitari, i volontari e tutti coloro che sono al all'avanguardia in questi tempi difficili. Inizia, quindi, una preghiera e una catena eucaristica speciale per le oltre 770mila vittime europee che durer\u00e0 per tutta la Quaresima. Nella sua lettera per lanciare l'iniziativa, il cardinale Bagnasco ha detto: \u201cInsieme abbiamo colto l'opportunit\u00e0, o meglio l'obbligo, di ricordare nella Santa Messa il gran numero di vittime della pandemia. Ogni Conferenza episcopale d'Europa si \u00e8 impegnata a tenere almeno una Santa Messa: sar\u00e0 una catena immaginaria di preghiere e Messe, un sacrificio per tante persone. In queste preghiere vogliamo ricordare le famiglie colpite dal dolore e tutti coloro che sono attualmente colpiti dalla malattia e temono per la propria vita\u201d. Nell'iniziativa sono coinvolte tutte le Conferenze episcopali europee secondo un calendario opportunamente redatto; l'iniziativa vuole offrire un segno di comunione e di speranza per l'intero continente: \"Noi, i vescovi europei - aggiunge il Presidente della Ccee - siamo vicini alla comunit\u00e0 dei nostri credenti, sacerdoti e siamo particolarmente grati a tutti coloro che si dedicano costantemente alle persone pi\u00f9 bisognose. Sosteniamo i loro sforzi con la parola e la preghiera in modo che insieme possiamo guardare a un futuro migliore \". Come anticipato, la Messa per le vittime europee della pandemia nella Repubblica Ceca \u00e8 prevista per il 17 marzo 2021 e sar\u00e0 celebrata dal segretario generale dei vescovi, padre Stanislav P\u0159ibyl. (RB)\n17 febbraio - REGNO UNITO Ambiente. Il progetto della diocesi di Salford per guidare un futuro sostenibile\nDiventare \u201ccarbon neutral\u201d: \u00e8 questo l\u2019obiettivo finale del nuovo progetto intrapreso dalla diocesi britannica di Salford guidata da monsignor John Arnold in tema di ambiente. Il progetto di ricerca,\n[come riportato dal sito della Conferenza episcopale di Inghilterra e Galles](https://www.cbcew.org.uk/bishop-john-arnold-spearheads-catholic-efforts-to-go-carbon-neutral/), si spera possa guidare gli sforzi della comunit\u00e0 cattolica per affrontare l'attuale crisi ecologica, aprendo la strada a un futuro sostenibile e neutrale. Il team di ricerca collaborer\u00e0 con altre diocesi, comunit\u00e0 parrocchiali, esperti dell'industria, teologi e altri gruppi per sviluppare strumenti di contabilit\u00e0 del carbonio e di gestione ambientale che porteranno a un quadro di attuazione da utilizzare in altre diocesi. Il progetto pilota, biennale, mira a coinvolgere oltre 100 parrocchie e oltre 200 scuole, insieme a comunit\u00e0 religiose e altre parti della diocesi. Lo studio fa parte della risposta della Chiesa a quello che Papa Francesco ha descritto come il \"grido della terra e il grido dei poveri\". Tra gli obiettivi: ridurre le emissioni di carbonio, migliorare l'efficienza energetica e la generazione di energia, nonch\u00e9 facilitare un maggiore coinvolgimento dei parrocchiani e delle comunit\u00e0 locali. La dottoressa Emma Gardner, responsabile dell'ambiente della diocesi di Salford, ha detto: \"Dobbiamo agire con urgenza oggi per proteggere la nostra Casa comune. Questo progetto aiuter\u00e0 a fornire modi per affrontare la crisi ecologica attraverso soluzioni pratiche e cambiamenti positivi. La diocesi di Salford non vede l'ora di lavorare con altre diocesi e organizzazioni per poter fare la nostra parte insieme\". Nel 2019, i vescovi cattolici di Inghilterra e Galles hanno stabilito il loro impegno nelle questioni ambientali nella loro dichiarazione \"Guardians of God's Creation\". Nel documento si sono impegnati a evitare le peggiori conseguenze di questa crisi ecologica intraprendendo fin da ora e nel corso del prossimo decennio, quello che hanno chiamato \u201cil lungo cammino verso il rinnovamento\u201d. Il vescovo John Arnold \u00e8 responsabile delle questioni ambientali alla Conferenza episcopale, cos\u00ec ha reso disponibile la sua diocesi, Salford, per iniziare. \u201cLa Chiesa cattolica riconosce la crisi ecologica che stiamo vivendo ed \u00e8 desiderosa di fare la sua parte nella realizzazione della strategia \u2018net-zero\u2019 del Regno Unito \u2013 ha detto il vescovo - stiamo cercando di approfondire la nostra comprensione su come mettere una diocesi cattolica sulla strada della neutralit\u00e0 da carbonio, e questa ricerca ci dir\u00e0 cosa deve essere fatto e quali strutture devono essere messe in atto. Spero che i risultati possano aiutare le organizzazioni e le istituzioni al di l\u00e0 della Chiesa, sia qui che all'estero\". La diocesi di Salford sta collaborando al progetto con la St Mary's University, Twickenham, e il Laudato Si' Research Institute di Oxford, ed \u00e8 sostenuta dalla Conferenza episcopale. Altri partner, tra cui il Tyndall Centre dell'Universit\u00e0 di Manchester, saranno coinvolti man mano che il progetto andr\u00e0 avanti. (RB)\n17 febbraio - ECUADOR Quaresima. Messaggio vescovi: vaccinare prima i pi\u00f9 vulnerabili\nLe autorit\u00e0 pubbliche facilitino \u201ci procedimenti per l\u2019acquisizione e la somministrazione dei vaccini\u201d anti-Covid19, \u201crispettando i criteri stabiliti in modo che siano le persone pi\u00f9 vulnerabili a riceverli per primi e non i familiari, gli amici o le istituzioni che non sono in prima linea di fronte al pericolo di contagio o nella lotta alla pandemia\u201d: \u00e8 quanto si legge nel\n[Messaggio di Quaresima](https://conferenciaepiscopal.ec/mensaje-de-cuaresma-2021/) diffuso dalla Conferenza episcopale dell\u2019Ecuador e intitolato \u201cResponsabilit\u00e0\u201d. E infatti, i presuli esortano i fedeli ad attenersi scrupolosamente \u201ce con maggior responsabilit\u00e0\u201d alle normative sanitarie anti-contagio, evitando cos\u00ec un\u2019ulteriore diffusione del coronavirus, che nel Paese ha provocato, finora, 268mila casi in totale e pi\u00f9 di 15mila decessi. L\u2019appello della Chiesa cattolica locale \u00e8 anche a mettere in pratica la carit\u00e0 soprattutto nei confronti di coloro che \u201cvivono in condizioni di sofferenza, abbandono o dolore\u201d proprio a causa dell\u2019emergenza sanitaria. Il messaggio episcopale richiama, poi, tre capisaldi della Quaresima, ovvero il digiuno, la preghiera e l\u2019elemosina. Il digiuno \u00e8 rappresentato da \u201cla fede nell\u2019amore gratuito di Dio \u2013 si legge nel testo \u2013 che ci spinge a condurre una vita libera da tutto ci\u00f2 che ci ostacola ed a condividere i beni con i pi\u00f9 bisognosi\u201d. La preghiera, invece, si esplicita nella speranza cristiana, la quale ci sostiene nel \u201csuperare la fragilit\u00e0, l\u2019ansia, l\u2019incertezza\u201d, e ci permette di \u201caprirci al presente e al futuro con la pace e la gioia che il Signore ci dona\u201d. L\u2019elemosina, infine, deriva dalla \u201ccarit\u00e0 che ci rende compassionevoli e solidali nei confronti di coloro che soffrono a causa della solitudine, della malattia o della discriminazione\u201d, trattandoli come \u201cfratelli e amici\u201d. La nota della Cee si conclude, quindi, con un richiamo \u201calla fede sincera, alla speranza viva e alla carit\u00e0 operante\u201d. (IP)\n17 febbraio - ITALIA Etica digitale: Cube Radio avvia Quaresima e celebra i 4 anni di Parole O_Stili\nParole scelte con cura, considerando sempre che hanno conseguenze e senza dimenticare che i social media sono luoghi virtuali, ma che le persone che vi si incontrano sono reali. Alla luce di tale riflessione Cube Radio, l\u2019emittente accademica dell\u2019Istituto Universitario Salesiano di Venezia e Verona (Iusve), contribuisce oggi alla celebrazione del quarto compleanno di Parole O_Stili, l\u2019associazione che si occupa di etica degli scambi digitali che in queste ore lancia la condivisione del proprio manifesto nei vari social. Cube Radio apre una stanza su Clubhouse, il social network dedicato ai messaggi audio, che verr\u00e0 popolata dalle 12.30 alle 13.30 sul profilo del direttore don Marco Sanavio, un modo per declinare in maniera radiofonica il manifesto. I giovani collaboratori di Cube Radio hanno realizzato cinque brevi video, prodotti da un team guidato da Jasmine Pagliarusco, che tradurranno altrettanti principi di stile del manifesto di Parole O_Stili con forme grafiche composte grazie al dispositivo creativo di origine cinese Tangram. Le sette tessere comporranno varie forme e saranno accostati da altrettante frasi tratte dall\u2019enciclica Fratelli Tutti di Papa Francesco. Il direttore di Cube Radio \u00e8 tra gli esperti che hanno contribuito alla riedizione, nel maggio 2020, del manifesto della comunicazione non ostile e inclusiva. \u201cAllenarci a scambi non ostili e inclusivi nella comunicazione digitale - dice don Sanavio - fa parte di quella palestra mentale e psichica che ci aiuta ad abitare in maniera civile l\u2019Infosfera. Analogamente a quanto succede con l\u2019esercizio fisico, \u00e8 fondamentale esercitare ogni giorno la consapevolezza nelle mediazioni tecnologiche, cos\u00ec da non perderci in umanit\u00e0. Per noi - prosegue - diventer\u00e0 un itinerario di Quaresima che ci condurr\u00e0 al confronto con la Parola di Dio e con le pratiche di digiuno, carit\u00e0 e preghiera\u201d. L\u2019iniziativa sar\u00e0 disponibile sul sito di Cube Radio ed \u00e8 citata sul sito di Parole O_Stili, tra i regali messi a disposizione per l\u2019occasione e identificati dall\u2019hashtag #AncheioManifesto e #AncheioRegalo. Il percorso per la Quaresima di Cube Radio si arricchisce di altre novit\u00e0: in questo Mercoled\u00ec delle Ceneri l\u2019emittente annuncia anche una Via Crucis online, che richiama l\u2019enciclica Laudato si\u2019 di Papa Francesco. Realizzata con la collaborazione di don Joshtrom Isaac Kureethadam, coordinatore del Settore Ecologia e Creato del Dicastero per il servizio dello sviluppo umano integrale, e del Global Catholic Climate Movement (Gccm), vuole mettere a disposizione di utenti \u2018confinati\u2019 nelle loro abitazioni nell\u2019emergenza Covid uno strumento di riflessione e preghiera; creare 14 immagini che richiamino l\u2019iconografia classica della Via Crucis, rivisitandole con una grafica contemporanea e in formati adatti ai social media; consentire l\u2019interazione social. In ogni stazione \u00e8 rappresentato un giovane accanto al Cristo sofferente, una modalit\u00e0 per rammentare la partecipazione del mondo giovanile a questo percorso liturgico. \u00c8 presente poi un elemento legato alla terra e uno legato al cielo, segno sia del Sacrificio Eucaristico che \u201cunisce cielo e terra\u201d (Laudato si\u2019, 236) sia della sofferenza che anche il nostro pianeta incontra a seguito di poca cura e crimini ambientali. Cliccando su ciascuna stazione verranno resi disponibili l\u2019icona della stazione, il testo del Vangelo tratto dal libretto liturgico della Via Crucis presieduta da Papa Francesco nel 2020, una breve meditazione scritta. Le immagini realizzate dal team grafico di Cube Radio, coordinato da Marica Padoan, hanno visto il contributo di alcuni docenti Iusve, tra cui Luca Chiavegato (web design), Federico Gottardo e Carlo Meneghetti (risvolti pastorali), e del responsabile della comunicazione integrata, Michele Lunardi. (GA)\n17 febbraio - VATICANO Ordinato vescovo Monsignor Mathieu. Cardinale Sandri: offrire la luce gentile del Vangelo\n\u00c8 la figura di San Francesco e la sua esperienza di configurarsi pienamente al Cristo Crocifisso il modello richiamato dal Cardinale Sandri nella sua omelia. A fare da sfondo alle sue parole ci sono la Basilica romana dei Santi XII Apostoli e la data 16 febbraio, giorno in cui il martirologio romano ricorda San Maruta, Patrono dell'Iran. Una ricorrenza non casuale, dal momento che il porporato presiede l\u2019ordinazione episcopale di Monsignor Dominique Mathieu, ofm Conv.,\n[nominato l\u20198 gennaio scorso](https://press.vatican.va/content/salastampa/it/bollettino/pubblico/2021/01/08/0012/00021.html#mu) Arcivescovo di Teheran-Ispahah dei Latini. \u201cNel suo desiderio di recarsi pellegrino nei luoghi della nostra salvezza, nella cosiddetta Provincia d\u2019Oltremare \u2013 spiega il prefetto della Congregazione delle Chiese orientali - Francesco ha incontrato il Sultano Al-Malik Al-Kamel\u201d. Quell\u2019incontro \u201cnon ha cambiato le sorti sul campo, ma ha avuto una forza ben pi\u00f9 dirompente\u201d: seminare il Vangelo, farlo germogliare e portare frutto. A pi\u00f9 di 800 anni da tale momento, ricorda il porporato, ora il Papa invia come nuovo Arcivescovo di Teheran-Ispahan proprio \u201cun figlio di San Francesco\u201d, con l\u2019auspicio che possa continuare \u201clo stile di presenza\u201d indicato dal Poverello di Assisi: \u201cParla con la vita prima che con le parole, e vivi sottomesso ad ogni creatura\u201d. \u201cA Damietta \u2013 dice ancora il Cardinale Sandri a Monsignor Mathieu - Francesco non ha avuto paura di Maometto e il Sultano non ha avuto paura del Vangelo, l\u2019uno e l\u2019altro ponendosi in ascolto. Cos\u00ec potrai fare anche tu\u201d. Il porporato si sofferma, poi, sulla comunit\u00e0 cattolica dell\u2019Iran: la definisce \u201cforse piccola nei numeri e diversificata nella tradizione rituale\u201d, poich\u00e9 accanto ai Latini, ci sono gli armeni e i caldei, nonch\u00e9 \u201ci fratelli delle altre confessioni cristiane\u201d. Il compito del nuovo Arcivescovo sar\u00e0, dunque, quello di \u201coffrire la luce del Vangelo\u201d, una luce della quale \u201cnessuno deve avere paura\u201d, perch\u00e9 \u201cnon \u00e8 un bagliore sfolgorante che abbaglia e distrugge come il lampo, ma \u00e8 piuttosto quella luce gentile invocata dal Santo Cardinale Newman che sa risplendere e guidarci a casa proprio quando la tenebra pu\u00f2 sembrare pi\u00f9 fitta e impenetrabile\u201d. Quella stessa luce, evidenzia il prefetto vaticano, ha aiutato Monsignor Mathieu a non scoraggiarsi di fronte al Covid-19, dal quale \u00e8 stato contagiato pochi mesi fa, uscendone guarito. E lo ha supportato anche in passato, alla guida della Provincia Belga dei Frati minori conventuali, \u201cnella testimonianza offerta come cristiani nella Chiesa di Sant\u2019Antonio a Bruxelles, in una zona abitata in prevalenza da vicini appartenenti ad altre religioni, specie quella musulmana\u201d. Lo stesso sostegno Monsignor Mathieu lo ha avuto in Libano, \u201cnella formazione dei confratelli pi\u00f9 giovani, ma capace di tessere relazioni di amicizia con i fedeli non cristiani\u201d. Nel 2013, infatti, il neo-Arcivescovo si \u00e8 traferito nel Paese dei Cedri, nella Custodia Provinciale d\u2019Oriente e di Terra Santa, dove \u00e8 stato Segretario custodiale, formatore, maestro dei novizi e rettore dei postulanti e dei candidati. \u201cLa luce di Cristo ti ha guidato \u2013 aggiunge il porporato \u2013 e Dio non si dimenticher\u00e0 di continuare a farlo ancor pi\u00f9 da oggi\u201d, in Iran. Il Cardinale Sandri evidenzia, inoltre, che il nuovo Arcivescovo, partendo per \u201cl\u2019antica e nobile terra Persiana\u201d, compie di fatto \u201ca ritroso il cammino dei Magi che da quelle zone si misero in cammino scrutando le stelle e cercando il Salvatore\u201d: di qui l\u2019esortazione del porporato al neo-presule affinch\u00e9 \u201ccontinui a scrutare i segni che Dio ancora invia per coloro che non smettono di cercarlo\u201d. D\u2019altronde, Monsignor Mathieu ha scelto di porre nel suo stemma episcopale proprio \u201cla stella persiana\u201d, ovvero una stella giallo oro ad otto punte, formata da due quadrati. Essa simboleggia l\u2019astro che i Magi seguirono per incontrare Cristo e raffigura anche il quadrato, forma geometrica tipica dell\u2019area iraniana, simbolo dell\u2019universo creato e della giustizia. Ma la stella ricorda pure la Vergine Maria: invocata con l\u2019antico titolo di \u201cStella Maris\u201d, essa \u00e8 segno di speranza e stella polare per i cristiani. Il motto episcopale scelto dal neo Arcivescovo, invece, recita \u201cDeus meus in te confido\u201d. Accanto al Cardinale Sandri, co-consacrati sono stati il Cardinale Mauro Gambetti e Monsignor Ignazio Bedini, Arcivescovo emerito di Ispahan dei Latini. A concelebrare la Messa, che si \u00e8 svolta nel pieno rispetto delle normative anti-Covid, sono stati il Cardinale Francisco Ladaria Ferrer, prefetto della Congregazione per la Dottrina della fede; gli Arcivescovi Giorgio Demetrio Gallaro e Jos\u00e9 Rodriguez Carballo, rispettivamente Segretari delle Congregazioni per le Chiese orientali e per gli Istituti di Vita consacrata e le societ\u00e0 di vita apostolica; i Vescovi Gianfranco Girotti, Reggente emerito della Penitenzieria apostolica; Daniele Libanori, ausiliare del Vicariato di Roma per il settore Centro; Giuseppe Piemontese, Vescovo di Terni; Rami Al Kabalan, Procuratore del Patriarcato di Antiochia dei Siri la Santa Sede. Presenti anche gli Ambasciatori dell'Iran e del Belgio presso la Santa Sede. (IP)\n17 febbraio - VATICANO Urba\u0144czyk: serve parit\u00e0 tra uomo e donna nel mondo del lavoro\n\u201cLa libert\u00e0 della persona in materia economica \u00e8 un valore fondamentale e un diritto inalienabile da proteggere e difendere\": lo ha ribadito chiaramente Monsignor Janusz Urba\u0144czyk, Osservatore Permanente della Santa Sede presso l'Osce (Organizzazione per la sicurezza e la cooperazione in Europa, con sede a Vienna), intervenendo il 16 febbraio, via Zoom, alla sessione conclusiva del primo incontro preparatorio del 29.mo Forum economico e ambientale dell\u2019organismo. Ognuno \u201cdovrebbe poter fare un uso legittimo dei suoi talenti\u201d, ha aggiunto, solleticando gli Stati membri a \u201cgarantire un accesso giusto ed equo al mercato del lavoro per tutti i loro cittadini, indipendentemente dal loro sesso\u201d. Ci\u00f2 sar\u00e0 possibile, ha spiegato il presule, compiendo \u201cun primo passo indispensabile\u201d, ovvero offrendo \u201cla possibilit\u00e0 concreta di accesso alla formazione professionale\" e \u201cla parit\u00e0 di retribuzione a parit\u00e0 di lavoro\u201d tra uomo e donna. Al contempo, l\u2019Osservatore permanente ha sottolineato la necessit\u00e0 di \u201cprestare attenzione alla famiglia, cellula fondamentale della societ\u00e0 ed elemento costitutivo della vita economica di domani\u201d. In quanto \u201cintrinsecamente legati alla dignit\u00e0 e allo sviluppo della persona umana\u201d, cos\u00ec come \u201cal miglioramento della societ\u00e0\u201d, il lavoro e la famiglia, infatti, \u201cformano un'unit\u00e0 o interdipendenza in cui la famiglia, in definitiva ha un valore superiore\u201d. Di qui, l\u2019auspicio espresso da Monsignor Urba\u0144czyk che il lavoro sia \u201cprudentemente orientato verso la famiglia\u201d. Forte anche il richiamo del rappresentante vaticano a \u201cricordare l'enorme ruolo del lavoro non retribuito delle donne\u201d. Pur non essendo ufficialmente riconosciuto dall'economia formale, infatti, esso \u201ccontribuisce non solo allo sviluppo economico di ogni Paese, ma sostiene anche i pilastri fondamentali che governano una societ\u00e0 e una nazione\u201d. A tal proposito, l\u2019Osservatore permanente ha citato \u201cil lavoro nobile e non retribuito dell'educazione dei bambini e della cura degli anziani\u201d: veri e propri \u201cservizi sociali\u201d per i quali uno Stato dovrebbe altrimenti spendere molto. Quindi, anche se nel mondo del lavoro \u00e8 stato fatto molto \u201cnel campo della parit\u00e0 tra uomo e donna\u201d, tuttavia, ha concluso il presule, fino a quando ci saranno \u201cdifferenze ingiustificate tra i sessi in termini di retribuzione, assicurazione e sicurezza sociale, ci aspetta altro lavoro\u201d da fare. (IP)\n16 febbraio - POLONIA Al via domani la campagna \u201cMissionari durante la Quaresima 2021\u201d a sostegno dei missionari polacchi in terra di missione\nSono 1.892 i missionari polacchi che lavorano attualmente in terra di missione e che in questo momento difficile a causa della pandemia hanno ancora pi\u00f9 bisogno di sostegno spirituale. A loro \u00e8 dedicata la campagna \u201cMissionari durante la Quaresima 2021\u201d, l\u2019annuale appuntamento promosso in Polonia dal Mercoled\u00ec delle Ceneri alla Domenica di Pasqua per dare sostegno spirituale con la preghiera. Giunta alla sua ottava edizione, la campagna \u00e8 stata presentata stamattina a una conferenza stampa moderata da padre Leszek G\u0119siak SJ, portavoce della Conferenza episcopale polacca (Kep). \u201cLa Quaresima \u00e8 un momento particolare, nel quale cerchiamo un sostegno per i nostri buoni propositi e quando sappiamo che quello che facciamo \u00e8 conosciuto e sostiene qualcuno, questo aiuta la nostra fedelt\u00e0 a quel proposito\u201d, ha spiegato alla conferenza stampa l\u2019ideatore dell\u2019iniziativa, l\u2019Oblato padre Marcin Wrzos, capo redattore del bimestrale \u2018Misyjnych Dr\u00f3g\u2019 e del portale web Misyjne.pl.\u201c \u201cIl tema della missione non \u00e8 frequente nei media, ma \u00e8 importante ricordare che nel mondo lavorano i missionari, non solo per l\u2019evangelizzazione, ma anche con aiuti concreti\", ha osservato dal suo canto Micha\u0142 J\u00f3\u017awiak, redattore di Misyjne.pl\u2019. Per padre Robert Ablewicz, da otto anni missionario della Sacra Famiglia in Papua Nuova Guinea, si tratta di un sostegno importante: \u201cSapere che tante persone pregano per noi, si ricordano di noi, ci d\u00e0 forza e ne siamo grati - ha detto -. La preghiera \u00e8 una coperta calda che ci copre quando le nostre forze umane sono esaurite\u201d. Alla conferenza stampa \u00e8 intervenuto anche il direttore delle Pontificie Opere Missionarie polacche, padre Maciej B\u0119dzi\u0144ski, , che ha sottolineato come la chiamata alla missione riguardi tutti: \u201cSiamo tutti missionari. Sei battezzato, sei cresimato, e quindi sei inviato, attraverso la preghiera, l\u2019offerta della sofferenza, la missione vera e propria\u201d . Nel 2020 alla campagna hanno partecipato 50mila persone. Quest\u2019anno gli iscritti sono gi\u00e0 39mila. Per aderire basta iscriversi sul sito\n[https://misjonarznapost.pl/](https://misjonarznapost.pl/): ogni partecipante viene assegnato un missionario da sostenere con il digiuno, la preghiera o offrendo la propria sofferenza. Patrocinano l\u2019iniziativa monsignor Stanis\u0142aw G\u0105decki, arcivescovo di Pozna\u0144 e presidente della Conferenza episcopale polacca e monsignor Jerzy Mazur SVD, presidente della Commissione episcopale per la missione. (LZ)\n16 febbraio - MONDO Il cammino quaresimale attraverso l\u2019arte. I misteri di Cristo e le opere di misericordia \u2013 AUDIO - FOTO\nUn cammino di preparazione dei catecumeni al Battesimo. La Quaresima nasce con questa finalit\u00e0 attorno al IV secolo. Un periodo forte che la Chiesa propone ogni anno in vista della celebrazione della Resurrezione di Ges\u00f9. Rispondendo all\u2019esigenza umana di \u201cvedere l\u2019opera di Dio\u201d, l\u2019arte sacra adempie alla chiamata di dare forma visibile e concreta a ci\u00f2 che la liturgia propone. \u201cDal Concilio di Nicea II del 787 \u2013 spiega a Vatican News monsignor Andrea Lonardo, direttore del Servizio per la Cultura e l\u2019Universit\u00e0 del Vicariato di Roma e autore del libro \u201cLa Parola si \u00e8 fatta carne non libro\u201d edito da San Paolo - raffigurare il Cristo nelle opere d'arte \u00e8 stato dichiarato conforme alla verit\u00e0 dell'incarnazione. Le immagini per la Chiesa sono divenute obbligatorie, perch\u00e9 a volte per parlare di Dio aiuta di pi\u00f9 vedere un\u2019immagine che non tante parole\u201d. L\u2019immagine cristiana \u00e8 legata all\u2019evento di Dio che in Ges\u00f9 ha preso un volto. L\u2019arte sacra ha da sempre associato le feste liturgiche ai \u201cmisteri\u201d o episodi della vita di Cristo. Interi cicli pittorici seguono infatti fedelmente ci\u00f2 che propone la liturgia. Pensando alla Quaresima, monsignor Lonardo cita ad esempio gli affreschi dell\u2019Abbazia campana di Sant\u2019Angelo in Formis, XI secolo, fedeli nella successione delle scene dipinte agli episodi evangelici proposti dalla liturgia nelle domeniche che precedono la Pasqua. \u201cL\u2019arte rappresenta ci\u00f2 che la liturgia vive. Si parte dall\u2019episodio delle tentazioni con la grande domanda posta a Ges\u00f9 dal diavolo: Tu sei Figlio di Dio? Si prosegue con la Trasfigurazione e poi con la Samaritana al pozzo, la guarigione del cieco nato e la resurrezione di Lazzaro. Tutti episodi tratti dal Vangelo di Giovanni, usato fin dalla Chiesa antica per la formazione dei catecumeni\u201d. Ma perch\u00e9 il rito dell\u2019imposizione delle Ceneri con cui si apre la Quaresima non trova diffusione nell\u2019iconografia cristiana? \u201cIl Mercoled\u00ec delle Ceneri \u2013 risponde monsignor Lonardo - non \u00e8 rappresentato perch\u00e9 non \u00e8 un episodio della vita di Cristo, ma \u00e8 un insegnamento di Cristo. L\u2019arte si \u00e8 incentrata pi\u00f9 che sulle parole che Cristo ci ha detto, sulla vita di Cristo, sui misteri di Cristo\u201d. Preghiera, digiuno ed elemosina sono i compagni di viaggio del cammino quaresimale: azioni richiamate con forza dalle sette opere di misericordia rappresentate nell\u2019arte svariate volte, ma associate nell\u2019immaginario collettivo al capolavoro di Caravaggio conservato a Napoli. \u201cLa tela \u2013 ricorda il Direttore del Servizio Cultura del Vicariato di Roma - fu dipinta per il Pio Monte della Misericordia, istituzione fondata nel 1602 da sette laici napoletani che si offrirono alla Madonna per poter vivere la propria vita nella carit\u00e0. Caravaggio rappresenta la Madonna, colei alla quale si votavano questi laici, uomini e donne. In cinque figure sono identificate le sette opere di misericordia. San Martino di Tours che veste gli ignudi e visita i malati; un oste che accoglie un pellegrino che ha la conchiglia di Santiago di Compostela, ad evidenziare il valore del pellegrinare della Chiesa alla ricerca del volto di Dio; un chierico con una torcia seppellisce i morti; Sansone riceve l\u2019acqua da Dio e beve con una mascella d\u2019asino; infine il visitare i carcerati e sfamare gli affamati sono resi da Caravaggio attraverso l\u2019episodio classico desunto dalla caritas romana dell\u2019anziano Cimone agli arresti, condannato a morire di fame, a cui la figlia Pero offre il latte dal seno. Comprendiamo quindi che la Quaresima \u00e8 tempo di carit\u00e0, incontro con il povero e il bisognoso. Con il digiuno impariamo a rinunciare per fare spazio; con la carit\u00e0 a donare al fratello; con la preghiera scopriamo che non di solo pane vive l\u2019uomo\u201d. Monsignor Andrea Lonardo sottolinea infine il valore dato dalla Chiesa alle sette opere di misericordia spirituale: consigliare i dubbiosi, insegnare agli ignoranti, ammonire i peccatori, consolare gli afflitti, perdonare le offese, sopportare pazientemente le persone moleste, pregare Dio per i vivi e per i morti. Sono opere che, per certi aspetti valgono ancora di pi\u00f9, di quelle corporali\u201d. (PO)\n16 febbraio - AUSTRALIA Emergenza povert\u00e0. Agenzia cattolica chiede di mantenere le misure di sostegno al reddito anche dopo la crisi sanitaria\nMantenere le indennit\u00e0 di disoccupazione previste per l\u2019emergenza Covid-19 anche dopo la fine della fase emergenziale e riformare il welfare australiano per sostenere le categorie sociali pi\u00f9 precarie, sottopagate e vulnerabili. \u00c8 la ricetta suggerita all\u2019esecutivo dai\n[Catholic Social Services Australia (Cssa),](https://cssa.org.au/) l\u2019agenzia cattolica australiana per i servizi sociali, per affrontare nel lungo termine la crisi della povert\u00e0 causata dalla pandemia in Australia. Come in diversi Paesi nel mondo, anche il Governo di Canberra, guidato dal liberale Scott Morrison, ha adottato fin dall\u2019inizio della pandemia misure straordinarie per sostenere la ripresa, attraverso strumenti di politica economica, monetaria e fiscale. Misure che sono state rafforzate dal Budget federale 2020-2021 presentato il 6 ottobre. Tra queste l\u2019aumento temporaneo delle indennit\u00e0 di disoccupazione (\u201cJobSeeker\u201d). Secondo la Cssa, se questi sussidi tornassero ai livelli pre-crisi, molti giovani e famiglie australiane si troverebbero sul lastrico. Lo ha ribadito l\u2019amministratore delegato dell\u2019agenzia Ursula Stephens, citando il recente rapporto \u201cStrong Economy, Stronger Australia\u201d che propone un piano di rilancio per il dopo-Coronavirus attraverso misure di sostegno al reddito delle famiglie. \"Nel giro di poche settimane, le persone costrette a chiedere l\u2019indennit\u00e0 di disoccupazione durante la crisi del Covid-19 precipiterebbero nella povert\u00e0 perch\u00e9 i pagamenti del programma JobSeeker scenderebbero a 40 dollari australiani al giorno che \u00e8 insostenibile per pagare affitti, acquistare cibo, per non parlare della salute o delle cure dentistiche\u201d, afferma Ursula Stephens, sottolineando che queste condizioni sarebbero un ostacolo anche alla ricerca di una nuova occupazione in tempi in cui trovare un lavoro a tempo pieno \u00e8 straordinariamente difficile. La strada per uscire dal circolo vizioso della povert\u00e0, dunque, \u00e8 di mantenere in vita le misure di sostegno al reddito a chi \u00e8 in difficolt\u00e0. \u201c\u00c8 un fatto - evidenzia ancora l\u2019amministratore delegato - che avremo sempre bisogno di una rete di sicurezza sociale decente per chi, per qualsiasi motivo, non pu\u00f2 lavorare\". Come prima misura la Cssa propone quindi di aumentare le indennit\u00e0 di disoccupazione. Il secondo passo proposto \u00e8 invece una riforma complessiva dell\u2019attuale welfare attraverso l\u2019istituzione di un gruppo di esperti. La richiesta del Cssa giunge mentre il Governo Morrison sta studiando la riforma del mercato del lavoro con l\u2019introduzione di un nuovo disegno di legge, il \u201cFair Work Bill\u201d. Il provvedimento sta suscitando diverse critiche in quanto contribuirebbe a precarizzare ulteriormente il lavoro. In questo senso - si legge sul [sito](https://cathnews.com/cathnews/40275-vinnies-wants-industrial-relations-bill-paused) della Conferena episcopale australiana - si \u00e8 espresso anche il Consiglio nazionale della Societ\u00e0 di San Vincenzo De Paoli che ha chiesto al Governo di sospendere l\u2019iter legislativo della legge fino alla pubblicazione di un rapporto il prossimo mese di giugno. (LZ)\n16 febbraio - REGNO UNITO Le Chiese si preparano alla Quaresima. Il cardinale Nichols invita i fedeli a celebrare il Mercoled\u00ec delle Ceneri in casa\nRiunirsi in preghiera in famiglia invocando in particolare la misericordia di Dio contro il Coronavirus. Il cardinale Vincent Nichols, presidente della Conferenza episcopale inglese e gallese (Cbcew), consiglia ai fedeli di celebrare cos\u00ec questo Mercoled\u00ec delle Ceneri, con il vivo invito a restare a casa per proteggersi dal contagio. \u201cQuest'anno ricevere le ceneri in chiesa sar\u00e0 difficile\u201d, scrive l\u2019arcivescovo di Westminster in una\n[lettera pastorale](https://www.cbcew.org.uk/cardinal-ash-wednesday-at-home/) pubblicata ieri in cui spiega che anche se alcune chiese rimarranno aperte per la celebrazione delle Messe, le parrocchie hanno ricevuto istruzione di non tenere il tradizionale rito dell\u2019imposizione delle ceneri. E tuttavia \u00e8 possibile celebrare l\u2019inizio della Quaresima in modo diverso, concentrandosi sulla dimensione \u201cspirituale\u201d di questo rito che \u2013 ricorda il porporato - rappresenta \"un segno 'esteriore' di un passo 'interiore', un movimento del cuore verso il Signore che amiamo\u201d. La proposta \u00e8 dunque di riunirsi in famiglia, pregare insieme e offrire una benedizione reciproca con un segno di croce sulla fronte l'uno dell'altro e con le tradizionali formule liturgiche del Mercoled\u00ec delle Ceneri: \u201cRicordati che sei polvere e in polvere ritornerai\u201d e \u201cConvertitevi e credete al Vangelo\u201d. Oltre a recitare il testo della preghiera da lui proposta, il cardinale Nichols invita a pregare individualmente invocando in particolare la misericordia di Dio in questi tempi difficili di pandemia. La lettera conclude quindi con un rinnovato invito ai fedeli ad aprire il loro cuore \u201cal dono della presenza di Dio\u201d perch\u00e9 li sostenga, li conforti e li rafforzi. Anche la Chiesa d\u2019Inghilterra si sta preparando a celebrare la Quaresima con il pensiero rivolto alle vittime del Covid-19. Per tutto il periodo quaresimale, dal Mercoled\u00ec delle Ceneri al 4 aprile, Domenica di Pasqua, la Chiesa anglicana inglese propone l\u2019iniziativa #LiveLent, una serie di preghiere e riflessioni quotidiane su alcuni brani della Bibbia con un tema conduttore per ciascuna settimana. I fedeli potranno ottenere le meditazioni tramite un\u2019app scaricabile sul telefonino o via e-mail. Le riflessioni sono offerte in formati diversi, da un libro a video disponibili anche YouTube. Dal [sito della Church of England,](https://www.churchofengland.org/our-faith/what-we-believe/lent-holy-week-and-easter/livelent-gods-story-our-story-our-lent) dove vengono anche ricordate, con una preghiera, le oltre 100mila vittime del Covid-19 nel Regno Unito, \u00e8 inoltre possibile scaricare un calendario con una serie di attivit\u00e0 da fare in famiglia per ognuno dei giorni di Quaresima. (LZ)\n16 febbraio - ITALIA ACS lancia una raccolta fondi per sostenere in tutto il mondo le istituzioni dedicate a San Giuseppe\nL\u2019occasione \u00e8 stata quella della Lettera Apostolica Patris Corde, pubblicata a dicembre scorso, con la quale Papa Francesco ha indetto uno speciale Anno di San Giuseppe in occasione del 150\u00b0 anniversario della proclamazione dello stesso Santo quale Patrono della Chiesa universale. Partendo dalla riflessione contenuta nella lettera e dall\u2019invito ad imitare un \u201cPadre dal coraggio creativo\u201d, la fondazione pontificia Aiuto alla Chiesa che Soffre (ACS) ha lanciato una raccolta fondi per sostenere diversi progetti intitolati al Santo in America Latina, Africa, Medio Oriente, Europa dell\u2019Est e Asia. Uno di essi prevede un contributo per la chiesa di San Giuseppe a Beirut, gestita dai padri gesuiti, che ha subito gravi danni a seguito dell\u2019esplosione avvenuta nel porto della capitale libanese all'inizio di agosto 2020. Oltre alle porte e alle finestre anche il tetto, risalente al XIX Secolo, richiede urgenti interventi. E\u2019 stato lo stesso Padre Gabriel Khayrallah, che vi presta servizio, a sottolineare il profondo legame della sua comunit\u00e0 con il Santo: \u201cCome sacerdoti gesuiti, ci concentriamo su San Giuseppe, uomo di misericordia e carit\u00e0\u201d. Nell'isola del Madagascar ACS intende finanziare la costruzione di una casa parrocchiale a Betatao, per aiutare i sacerdoti della parrocchia comprendente il territorio di numerosi villaggi. In Uruguay, in Sud America, la fondazione intende raccogliere i fondi per l\u2019acquisto di un furgone per la parrocchia di San Giuseppe a Lavelleja, un distretto situato nella parte settentrionale del Paese. Tale parrocchia ha bisogno del veicolo per realizzare progetti socio\u2013caritativi e di catechesi, alcuni dei quali in regioni molto lontane. ACS intende sostenere anche 56 suore nella diocesi di San Giuseppe in Russia. Situata nella Siberia orientale, tale diocesi si estende su di un'area grande quanto il Canada. Le religiose, appartenenti a varie comunit\u00e0, si dedicano prevalentemente ai bambini di strada e agli orfani, soprattutto nelle grandi citt\u00e0. \u201cPer me \u00e8 un modello di lavoro silenzioso e di pace. Non si \u00e8 mai lamentato nei tempi difficili. Non parla nel Vangelo, sebbene la sua vita fosse talvolta piena di difficolt\u00e0, proprio come la nostra\u201d ha spiegato una delle religiose. In Ucraina, Aiuto alla Chiesa che Soffre intende finanziare la ristrutturazione del convento delle suore dell'Ordine greco-cattolico di San Giuseppe a Potelych. Le religiose gestiscono un orfanotrofio nell'edificio in rovina. \u201cSan Giuseppe \u00e8 il santo patrono del nostro ordine. Seguendo il suo esempio virtuoso svolgiamo il nostro lavoro con umilt\u00e0, senza aspettarci alcuna ricompensa, e con gioia per la gloria di Dio e per il bene della Chiesa\u201d hanno fatto sapere. (DD)\n16 gennaio REGNO UNITO Vescovi: \u201cirresponsabile\u201d l\u2019uso delle caserme per accogliere richiedenti asilo. Necessarie soluzioni a lungo termine\nUna scelta \u201cirresponsabile\u201d che in piena pandemia da Coronavirus mette a rischio la vita dei residenti e del personale addetto alla custodia. \u00c8 netta la posizione dei vescovi inglesi e gallesi contro l\u2019uso di caserme dismesse decisa dal governo per l\u2019accoglienza dei migranti e richiedenti asilo. La misura si \u00e8 resa necessaria dopo la decisione dell\u2019esecutivo di non espellere i migranti ospitati nei centri di accoglienza esistenti durante tutto il periodo dell\u2019emergenza sanitaria. In una lettera al Segretario per gli Interni Priti Patel i presuli chiedono soluzioni alternative e pi\u00f9 umane per l\u2019emergenza, unendosi all\u2019appello di altri leader cristiani nel Paese. \u201cAnche come misura temporanea, le ex caserme sono inadatte allo scopo e del tutto inadeguate \u2013 scrivono, ricordando che \u201cin assenza di canali sicuri e legali per richiedere lo status di rifugiato fuori del Regno Unito, molti (richiedenti asilo) non hanno altra scelta che intraprendere un viaggio pericoloso per cercare sicurezza da guerre, persecuzioni e violenze\u201d. \u201cDopo un viaggio cos\u00ec traumatico e spesso dopo avere passato diverso tempo dietro fili spinati in campi profughi, accogliere queste persone in tali strutture \u00e8 semplicemente insensibile\u201d, afferma la missiva firmata dal cardinale Vincent Nichols, presidente della Conferenza episcopale (Cbcew) e da monsignor Paul McAleenan, responsabile dei vescovi per i migranti e i rifugiati. Consapevoli delle difficolt\u00e0 in cui si trova il governo per trovare una sistemazione ai nuovi richiedenti asilo, i presuli chiedono dunque di studiare \u201cpiani di azione sostenibili nel lungo termine\u201d. In concreto, si tratta mettere in piedi un sistema di accoglienza diffusa \u201cpi\u00f9 adatta e pi\u00f9 dignitosa\u201d per queste persone. Per alleggerire le pressioni sul sistema, aggiungono, \u00e8 inoltre necessario velocizzare e snellire le pratiche burocratiche per il riconoscimento dello status di rifugiato. Secondo i vescovi, l\u2019accoglienza diffusa facilita e migliora l'integrazione dei richiedenti asilo e l\u2019accesso ai servizi di supporto: \u201cNon sono pi\u00f9 visti come \u2018estranei\u2019, ma come vicini e amici. In questo contesto il loro benessere fisico e mentale pu\u00f2 essere tutelato\u201d. Di qui la richiesta al governo di \u201ccontinuare a lavorare in modo costruttivo\u201d con le autorit\u00e0 e le amministrazioni locali insieme alle organizzazioni di supporto per garantire alloggi sufficienti e appropriati che consentano la dispersione geografica dei migranti e mettere al pi\u00f9 presto fine all'uso delle caserme. (LZ)\n15 febbraio - ITALIA Il Card. Parolin incontra i giovani della World House e del progetto \u201cMediterraneo: frontiera di pace\u201d\n\"Parlando con voi scopro che venite da zone piene di tensioni e di conflitti e sapere che qui ci sia questo sforzo per costruire la pace e\u0300 una cosa bellissima. Diro\u0300 al Papa che ho fatto questo incontro oggi e portero\u0300 a lui i vostri saluti ma soprattutto riferiro\u0300 del vostro impegno\". E\u2019 il messaggio del Cardinale Pietro Parolin rivolto oggi ai giovani della World House di Rondine, l\u2019organizzazione fondata nel 1988 da Franco Vaccari che si impegna per la riduzione dei conflitti armati nel mondo. All\u2019incontro hanno partecipato ragazzi e ragazze provenienti da luoghi di conflitto e con loro anche gli undici giovani selezionati per il progetto \u201cMediterraneo: frontiera di pace, educazione e riconciliazione\u201d, l\u2019Opera \"segno\" lanciata dalla Conferenza Episcopale Italiana, in occasione delle giornate di Bari dello scorso anno. Nel corso della breve visita alla Cittadella della Pace, nei pressi di Arezzo, il Segretario di Stato ha incoraggiato il lavoro dei giovani che hanno seguito un anno di formazione centrato sul Metodo Rondine e sulla leadership. \u201cDiro\u0300 al Papa che qui si sta costruendo la pace, poco a poco, mattone dopo mattone\u201d ha detto il porporato ai ragazzi che saranno chiamati a intervenire nei contesti di provenienza, in collaborazione con le Chiese locali del bacino mediterraneo (dai Balcani alla Penisola Turca, fino al Medio-Oriente e al Nord Africa), per gestire i cambiamenti socio-culturali in atto, avviare interventi di cooperazione, progettare iniziative di peacebuilding e di impresa sociale. \u201cNonostante il difficile anno passato siamo molto felici di essere riusciti a venire in Italia per lavorare sui nostri progetti e per dimostrare che e\u0300 possibile convivere e dialogare\u201d ha detto Amina, giovane bosniaca, parlando a nome dei giovani del Mediterraneo. \u201cI progetti che realizzeremo nei nostri paesi al rientro hanno come obiettivo il dialogo, la riconciliazione e la pace e continueremo a sviluppare la rete, che qui stiamo costruendo, di giovani che vogliono promuovere la coesione sociale nel Mediterraneo\u201d ha evidenziato la ragazza. Il percorso sara\u0300 affiancato dal progetto di ricerca-azione condotto dall\u2019e\u0301quipe del Centro d\u2019Ateneo Studi e Ricerche sulla Famiglia dell\u2019Universita\u0300 Cattolica del Sacro Cuore di Milano, per misurare i cambiamenti prodotti dal percorso formativo e sull\u2019effettivo impatto generato nei territori al rientro dei ragazzi nei Paesi di origine. \u201cSiamo onorati di questa visita del Cardinale che oggi ha potuto incontrare di persona i giovani leader che Rondine sta formando perche\u0301 possano incidere nei contesti di conflitto\u201d ha detto il Presidente Vaccari, segnalando che Parolin gia\u0300 due anni fa dette il suo supporto alla campagna Leaders for Peace presentata poi alle Nazioni Unite per sensibilizzare i Governi sulla necessita\u0300 di formare i giovani ad nuova leadership globale capace di generare pace. \u201cIl suo apprezzamento e\u0300 un grande stimolo per questi giovani che si impegnano per diventare ambasciatori di pace\u201d ha ricordato. L\u2019incontro con il Segretario di Stato, alla presenza dell\u2019Arcivescovo di Arezzo-Cortona-Sansepolcro, mons. Riccardo Fontana e di Domenico Giani oggi presidente della Fondazione Enel, e\u0300 avvenuto nella cornice dell\u2019Arena di Janine inaugurata da Liliana Segre lo scordo 9 ottobre come monito contro l\u2019indifferenza. Al termine dell\u2019incontro il Cardinale ha visitato il cantiere della scuola che a settembre prossimo ospitera\u0300 la nuova classe del Quarto Anno Liceale d\u2019Eccellenza a Rondine e che vedra\u0300 anche 27 studenti liceali di tutta Italia formarsi per un anno nell\u2019ambiente internazionale dell'organizzazione aretina. (DD)\n15 febbraio - FILIPPINE Governo allenta restrizioni alla partecipazione delle Messe nella maggior parte delle diocesi\nSi allentano le restrizioni contro il Coronavirus nelle Filippine. A partire da oggi - riporta l'agenzia dei vescovi\n[Cbcpnews](https://cbcpnews.net/cbcpnews/more-people-allowed-at-religious-services-in-gcq-areas/) - le chiese situate nelle aree sottoposte a quarantena comunitaria generale (GCQ), compresa la regione metropolitana di Manila, potranno portare dal 30% al 50% della loro capacit\u00e0 massima il numero di fedeli autorizzati a partecipare alle Messe in presenza. La misura, che riguarda anche cinema, musei e attivit\u00e0 commerciali, interessa la maggior parte delle diocesi filippine dal momento che si trovano nelle aree GCQ. Per quelle in quarantena comunitaria rafforzata (ECQ) resta in vigore il limite del 30%. L\u2019allentamento delle restrizioni nei luoghi di culto era stata sollecitata la settimana scorsa dall\u2019amministratore apostolico di Manila, monsignor Broderick Pabillo. Il presule aveva affermato che le chiese offrono sufficienti condizioni di sicurezza, grazie alle linee guida introdotte dai vescovi lo scorso maggio, citando i risultati di una recente indagine ufficiale che non ha riscontrato un aumento di casi dopo le celebrazioni natalizie e della tradizionale Festa del Nazzareno lo scorso gennaio. L\u2019invito ai fedeli \u00e8 comunque a continuare a rispettare scrupolosamente i protocolli sanitari. \"Non siamo al sicuro da questo virus la cui imprevedibilit\u00e0 rappresenta una minaccia per la salute di tutti\u201d, ha avvertito il portavoce della Conferenza episcopale , padre Jerome Secillano. Le linee guida preparate dai vescovi lo scorso maggio in vista della riapertura delle chiese nella seconda fase dell\u2019emergenza, prevedono oltre al rispetto del distanziamento fisico, l\u2019obbligo per i fedeli di indossare mascherine e guanti, la Comunione nelle mani, la riduzione numerica dei cori per i canti liturgici, la messa a disposizione di scatole speciali per le offerte e la dispensa dalla Messa domenicale per gli anziani e per tutte le persone vulnerabili. Da quest\u2019ultimo obbligo sono invece esclusi i sacerdoti, che durante la celebrazione devono invece mantenere la distanza di sicurezza di almeno un metro. \u00c8 prevista anche la distribuzione della Comunione ai malati nelle case, con tutte le precauzioni necessarie per evitare il contagio. Inoltre, ai matrimoni non sono ammesse folle di fedeli, ma solo in presenza degli sposi e dei familiari pi\u00f9 vicini, mentre per i battesimi sono ammessi solo i genitori e i padrini e per i funerali la partecipazione \u00e8 limitata ai familiari del defunto. Le parrocchie sono poi incoraggiate ad aumentare la frequenza e gli orari delle celebrazioni per decongestionare le chiese. Ad oggi le Filippine hanno registrato un totale di 549.000 casi di Coronavirus con 11.515decessi. Dopo i picchi dell\u2019estate scorsa, la curva dei contagi si \u00e8 lentamente abbassata, sia pure con qualche oscillazione (LZ)\n15 febbraio SIRIA Monsignor Jeanbart (Aleppo): sanzioni aggravano la catastrofe umanitaria nel Paese\nLe sanzioni occidentali hanno fatto precipitare i siriani nella povert\u00e0 pi\u00f9 abietta senza toccare il regime di Bashar Al-Assad. A denunciarlo l\u2019arcivescovo greco-melkita di Aleppo, monsignor Jean-Cl\u00e9ment Jeanbart, che in\n[un\u2019intervista alla sezione britannica dell\u2019Aiuto alla Chiesa che Soffre](https://acnuk.org/news/syria-bishop-western-sanctions-are-counter-productive/) (Acs) torna a lanciare un appello per la revoca delle misure coercitive imposte contro Damasco, confermando una situazione umanitaria drammatica nel Paese, stremato da dieci anni di guerra e dalla crisi economica. \u201cLa gente non ha pi\u00f9 cibo, elettricit\u00e0, carburante e gas sufficienti per riscaldare le case. Non riesce ad ottenere prestiti. Hanno davvero perso tutto\", afferma il presule. Per monsignor Jeanbart, le sanzioni non fanno che peggiorare la situazione e non otterranno l\u2019effetto sperato di indebolire il regime: \u201cHanno come unico risultato quello di far soffrire le persone e di farle diventare povere e miserabili, mentre non avranno alcun impatto sul governo e sulla sua politica\u201ddice. \u201cStanno sottraendo alle famiglie ci\u00f2 di cui hanno bisogno per vivere con dignit\u00e0\". Nell'intervista monsignor Jeanbart si rivolge anche alle ong: \"Se vogliono aiutarci - dice - ci aiutino a rimanere dove siamo e a continuare a vivere nel Paese in cui siamo nati\". Secondo l\u2019arcivescovo di Aleppo, \u00e8 necessario aprire un dialogo con Assad: \u201cCi vuole un dialogo equo che lasci aperta la possibilit\u00e0 al governo e al presidente di presentare le sue istanze. I governi occidentali possono esercitare pressione offrendo quanto richiesto a condizione che accetti di trovare una strada per la pace e per cambiare alcuni suoi comportamenti\". La denuncia di monsignor Jeanbart segue [l\u2019appello rivolto il 21 gennaio](https://www.mecc.org/mecc/2021/1/22/iju7s16t26q6rqrkmpfrb6oyyc0tpd) scorso al neo presidente degli Stati Uniti Joe Biden dal Segretario generale del Consiglio delle Chiese del Medio Oriente (Mecc), Michel Abs, insieme al patriarca siro-ortodosso Mor Ignatius Aphrem II, a quello siro-cattolico Ignace Yussif III Younan e a quello greco-melkita Youssef Absi. Nella missiva, i leader cristiani mediorientali chiedevano al capo della Casa Bianca una \u201crisposta urgente\u201d per aiutare i siriani ad alleviare la crisi umanitaria \u201cche minaccia di scatenare una nuova ondata di instabilit\u00e0 nel Medio Oriente\u201d, a cominciare appunto dalla revoca delle sanzioni. I firmatari hanno evidenziato che tra gli operatori umanitari cresce il consenso sul fatto che \u201cquesta forma di punizione collettiva inferta a tutto il popolo siriano sta facendo precipitare il Paese in una catastrofe umanitaria senza precedenti\u201d. La missiva citava in particolare le recenti raccomandazioni della Relatrice speciale delle Nazioni Unite sugli impatti negativi delle misure coercitive unilaterali sui diritti umani, che ha richiamato l\u2019urgenza di rimuovere le sanzioni in quanto \u201crendono ancora pi\u00f9 insostenibile la grave situazione in Siria, specialmente mentre \u00e8 in atto la pandemia da Covid-19, bloccando gli aiuti, il commercio e gli investimenti necessari per far funzionare il sistema sanitario siriano e l\u2019economia\u201d. (LZ)\n15 febbraio - VATICANO Urba\u0144czyk all\u2019Osce: promuovere empowerment economico delle donne\n\u201cIl desiderio di proteggere e promuovere la reale uguaglianza di ogni persona umana e il riconoscimento della complementariet\u00e0 di donne e uomini rimangono importanti priorit\u00e0 della Santa Sede\u201d: ha esordito cos\u00ec, stamani, Monsignor Janusz Urba\u0144czyk, Osservatore Permanente della Santa Sede presso l'OSCE (Organizzazione per la sicurezza e la cooperazione in Europa, con sede a Vienna), intervenendo via Zoom al primo incontro preparatorio del 29.mo Forum economico e ambientale dell\u2019organismo. Dal presule, in particolare, il richiamo a \u201cconsiderare importante l\u2019argomento dell'empowerment economico\u201d femminile, perch\u00e9 \"la persistenza di molte forme di discriminazione offensive della dignit\u00e0 e della vocazione della donna nell'ambito del lavoro \u00e8 dovuta a una lunga serie di condizionamenti che la penalizzano\u201d, travisandone le prerogative e relegandola \u201cai margini della societ\u00e0 e persino ridotta in schiavit\u00f9\". Sulla scia di quanto affermato da San Giovanni Paolo II, dunque, l\u2019Osservatore permanente ha insistito sulla \u201curgente necessit\u00e0 di raggiungere una reale uguaglianza in ogni campo: parit\u00e0 di retribuzione a parit\u00e0 di lavoro, protezione delle madri lavoratrici, equit\u00e0 negli avanzamenti di carriera, uguaglianza dei coniugi per quanto riguarda i diritti familiari e il riconoscimento di tutto ci\u00f2 che fa parte dei diritti e dei doveri dei cittadini in uno Stato democratico\". Al contempo, Monsignor Urba\u0144czyk ha evidenziato come l'aumento dell'empowerment economico e politico delle donne e la promozione della loro partecipazione alla vita pubblica \u201ccontribuisca sicuramente ad aumentare la pace e la sicurezza sia all'interno della societ\u00e0 in generale, sia all'interno della famiglia, cellula sociale fondamentale\u201d. Il presule ha poi sottolineato come, purtroppo, l\u2019attuale pandemia da Covid-19 abbia \u201cconfermato che la partecipazione delle donne al mercato del lavoro \u00e8 ancora fragile\u201d: esse, infatti, spesso \u201csono le prime a perdere il lavoro, soprattutto in impieghi scarsamente retribuiti o nel settore informale, dove rappresentano la maggioranza e mancano di tutela finanziaria e di benefici\u201d. Per di pi\u00f9, l'onere dell'istruzione domestica \u201cha aumentato la pressione sul genere femminile\u201d, indipendentemente dal fatto che esso abbia un lavoro retribuito o meno. Per questo, il rappresentante vaticano ha chiesto \u201cla collaborazione complementare di uomini e donne\u201d per costruire un futuro migliore. La valorizzazione del genere femminile ed il suo rafforzamento \u201cin ogni area della vita e del lavoro\u201d, ha concluso Monsignor Urba\u0144czyk, potenzier\u00e0 infatti la sicurezza, la stabilit\u00e0 e lo sviluppo sostenibile di tutti.\n15 febbraio - KENYA L\u2019Opera Don Orione avvia progetto agricolo in aiuto delle trib\u00f9 Masai\n\u00c8 una delle pi\u00f9 antiche popolazioni africane, quella dei Masai; vive sugli altopiani al confine tra Kenya e Tanzania; mantiene antiche usanze e conduce uno stile di vita prettamente indigeno che comporta rischi di pregiudizi e isolamento. Per questo, l\u2019Opera Don Orione \u00e8 corsa in suo aiuto: i religiosi di Kandisi, cittadina del Kenya a 30 km da Nairobi, guidati da padre Alejandro Ruiz, stanno realizzando un progetto agricolo per avviare una coltivazione di fagioli gialli proprio in terra Masai. \"L'idea - spiega in una nota lo stesso padre Ruiz - \u00e8 nata principalmente dall'esigenza di condividere le buone pratiche agricole, che abbiamo acquisito in questi anni, con la trib\u00f9 Masai locale\". \"La sfida legata a questa iniziativa \u2013 si legge ancora nella nota - non \u00e8 soltanto quella di adoperare delle tecniche di lavorazione che rispettino l'ambiente, senza l'utilizzo di pesticidi chimici, ma anche quella di abbattere i pregiudizi nei confronti dei Masai, che rischiano di essere bistrattati\u201d. La realizzazione di questo progetto \u00e8 possibile grazie al contributo di alcuni benefattori che sostengono le iniziative della Congregazione orionina, che in questa zona del Kenya ha in cura una parrocchia che accoglie, tra gli altri, molti persone di etnia Masai. D\u2019altronde, l\u2019esperienza non manca: da diversi anni, infatti, il\n[Training Don Orione Center di Kandisi](https://www.fondazionedonorione.org/kandisi-kenya-in-corso-strade-per-volare/), dedicato all\u2019accoglienza di giovani disabili fisici e psichici, ha avviato diversi progetti di orticoltura che coinvolgono direttamente circa 80 giovani che frequentano la struttura e che hanno, cos\u00ec, l'opportunit\u00e0 di studiare, di diplomarsi e di fare un praticantato di due anni nel settore agricolo. Al termine del percorso formativo, poi, essi vengono assunti nella fattoria del Centro che vende i propri prodotti a diversi supermercati e alla comunit\u00e0 locale. Cos\u00ec facendo, i ragazzi diventano indipendenti, inserendosi socialmente nella comunit\u00e0. Il Centro \u00e8 diviso in 5 aule dove si svolgono le varie attivit\u00e0: riabilitazione fisica; riabilitazione psichica con musicoterapia; laboratori per il recupero attraverso la manualit\u00e0 per i pi\u00f9 piccoli; atelier occupazionali di ortoterapia per i pi\u00f9 grandi; e infine, lezioni scolastiche. (IP)\n15 febbraio - ITALIA Quaresima: monsignor Sorrentino esorta i fedeli a pregare e ad essere solidali verso il prossimo\nIncrementare la supplica a Dio: \u00e8 l\u2019invito del vescovo della diocesi Assisi - Nocera Umbra - Gualdo Tadino, monsignor Domenico Sorrentino, nel messaggio inviato, tramite i sacerdoti, a tutta la comunit\u00e0 in vista della Quaresima che avr\u00e0 inizio mercoled\u00ec. Il presule ricorda ai fedeli l\u2019invito del Papa a vivere la preparazione alla Pasqua \u201ctornando all\u2019essenziale: fede, speranza e carit\u00e0\u201d, \u201cle tre virt\u00f9 teologali, di cui abbiamo bisogno almeno come del \u2018vaccino\u2019 da tutti atteso\u201d, ed esorta a non chiudersi verso gli altri. Monsignor Sorrentino aggiunge che la Caritas diocesana e le Caritas parrocchiali si stanno adoperando generosamente, che \u201cda sempre la Quaresima \u00e8 stata il periodo forte della carit\u00e0\u201d e che \u201cquest\u2019anno dovr\u00e0 esserlo ancora di pi\u00f9\u201d. Circa celebrazioni, tradizioni e consuetudini proprie del periodo di Quaresima, come benedizioni delle case o Via Crucis per le strade il presule lancia un appello alla prudenza e alla responsabilit\u00e0. \u201cFaremo quello che, caso per caso, giorno per giorno, ci sar\u00e0 consigliato dall\u2019evolversi della situazione\u201d precisa il vescovo Assisi - Nocera Umbra - Gualdo Tadino, specificando che \u201cin questo momento di pericolo, andare nelle case a benedire o fare Vie crucis esterne \u00e8 del tutto fuori luogo\u201d. Per le case verranno suggeriti, a cura dell\u2019Ufficio Liturgico, schemi di preghiera, di lettura della Parola di Dio e di benedizione pasquale da fare in famiglia. \u201cVogliamo (\u2026) approfittare di questo tempo di \u2018silenzio\u2019 per pregare di pi\u00f9\u201d conclude monsignor Sorrentino che invita, marted\u00ec a pregare specialmente per la fine della pandemia. Infine, a partire dal 18 febbraio, ogni gioved\u00ec alle 18.30, verr\u00e0 trasmesso, a cura della Caritas, un incontro di preghiera. (TC)\n15 febbraio - FRANCIA \u201cLaudato si\u2019: percorsi di conversione\u201d: la Quaresima \u201cecologica\u201d nella diocesi di Metz\n\u201c\n[Laudato si\u2019: percorsi di conversione](https://metz.catholique.fr/actualite/careme-a-domicile/)\u201d \u00e8 il titolo che racchiude l\u2019iniziativa di Quaresima della diocesi di Metz, in Francia. La scelta del tema ambientale non \u00e8 casuale, ma cade a poco pi\u00f9 di cinque anni dalla pubblicazione dell\u2019Enciclica \u201cLaudato si\u2019 sulla cura della casa comune\u201d, firmata da Papa Francesco nel 2015, nonch\u00e9 nello speciale \u201cAnno Laudato si'\u201d in corso fino al 24 maggio 2021.Per l\u2019occasione, dunque, la diocesi francese propone un volume che contiene cinque riflessioni per approfondire i punti salienti dell\u2019Enciclica e promuovere la conversione ad una \u201cecologia integrale\u201d da mettere in pratica quotidianamente. La prima riflessione \u00e8 incentrata su \u201cL\u2019attenzione alla vita interiore\u201d; la seconda su \u201cL\u2019attenzione al nostro ambiente pi\u00f9 vicino\u201d, mentre la terza invita i fedeli a rispondere alla domanda \u201cChe tipo di consumatore sono?\u201d. I poveri ed il loro grido di aiuto sono, invece, l\u2019argomento principale del penultimo testo, mentre l\u2019ultimo si concentra sulla \u201cConversione ecologica delle parrocchie\u201d. A chiudere il ciclo di riflessione c\u2019\u00e8 un sussidio liturgico per una Veglia di preghiera. \u201cLa Quaresima \u00e8 un tempo di cammino fino alla Pasqua, festa della Resurrezione \u2013 scrive nella prefazione del volume Monsignor Jean-Christophe Lagleize, vescovo di Metz - Proprio come ha risuscitato Ges\u00f9 dai morti, Dio fa nuove tutte le cose nella nostra vita, se siamo disposti. \u00c8 urgente, quindi, che anche noi acconsentiamo alla novit\u00e0 nel modo in cui ci prendiamo cura della Creazione che Dio ci affida\u201d. \u201cLe cinque riflessioni che vi proponiamo in questa Quaresima domestica esplorano cinque percorsi di conversione che conducono ad un maggiore rispetto per la nostra casa comune \u2013 conclude il presule - A tutti auguro di essere gli amministratori fedeli e felici dell'opera di Dio\u201d. (IP)\n15 febbraio - PORTOGALLO Pandemia, carit\u00e0 e speranza nei messaggi di Quaresima dei vescovi\nIl dolore della pandemia da Covid-19, ma anche la gioia della carit\u00e0 e della speranza cristiana: si muovono lungo queste due linee-guida i messaggi di Quaresima di diversi vescovi del Portogallo, diffusi in questi giorni. \u201cLa Quaresima \u00e8 un tempo favorevole per rinnovare la fede e la carit\u00e0 ed una sfida a costruire un\u2019altra pandemia: quella della speranza\u201d, scrive ad esempio\n[il vescovo di Bragan\u00e7a-Miranda](https://agencia.ecclesia.pt/portal/braganca-miranda-sejamos-construtores-da-pandemia-da-esperanca-d-jose-cordeiro/), Monsignor Jos\u00e9 Cordeiro. Esortando i fedeli \u201calla conversione e alla missione\u201d, il presule li invita al contempo a praticare \u201celemosina, digiuno, silenzio, preghiera, penitenza\u201d, nonch\u00e9 \u201cLectio divina, adorazione eucaristica, Rosario e Via Crucis\". Dal vescovo, infine, il suggerimento a guardare a San Giuseppe, esempio di \u201cpersona comune\u201d che, \u201ccome tanti uomini e donne in tempo di pandemia, apparentemente nascosti o in secondo piano\u201d, in realt\u00e0 \u201channo un protagonismo senza pari nella storia dell\u2019umanit\u00e0\u201d, operando in favore della vita. Gli fa eco [il vescovo di Porto](https://agencia.ecclesia.pt/portal/porto-bispo-deixa-mensagem-para-quaresma-absolutamente-estranha/), Monsignor Manuel Linda, il quale nel suo messaggio auspica che, dopo questo tempo di crisi, \"sorga un tempo nuovo e pi\u00f9 solidale\u201d, anche in famiglia, \u201cvera e insostituibile Chiesa domestica\u201d. Di qui, l\u2019esortazione a sostenere l\u2019operato della Caritas diocesana, affinch\u00e9 \u201cl\u2019amore fraterno tra i fedeli possa ridurre al minimo la sofferenza di chi vive nell\u2019emergenza\u201d. \u201cNessun cristiano \u2013 conclude il vescovo \u2013 dovrebbe mai smettere di condividere il poco o il tanto che Dio gli dona\u201d. Sulla stessa linea [il vescovo di Funchal](https://agencia.ecclesia.pt/portal/funchal-bispo-assume-vivencia-de-quaresma-diferente-por-causa-da-pandemia/), Monsignor Nuno Br\u00e1s, che nel suo messaggio scrive: \u201cNessuno sia \u2018paralizzato\u2019 dal virus. Rendiamo comunque reale la Quaresima: non smettiamo di avvicinarci a Dio e al Sacramento della confessione; non smettiamo di aiutare il nostro prossimo; non smettiamo di crescere interiormente\". Il presule ricorda anche che il prossimo 11 giugno si celebrer\u00e0 il 500.mo anniversario della scelta di San Giacomo il Minore a Patrono diocesano: per questo, ogni giorno di Quaresima i fedeli sono invitati a seguire una riflessione sulla Lettera di questo apostolo, contenuta nel Nuovo Testamento. La meditazione sar\u00e0 tenuta dallo stesso vescovo e sar\u00e0 divulgata sulla pagina web diocesana, sui canali social e attraverso la radio locale. Infine, Monsignor Bras suggerisce che la colletta della Domenica delle Palme sia devoluta alla diocesi di Pemba, in Mozambico, che dal 2017 \u201csta vivendo momenti di grande sofferenza a causa di calamit\u00e0 naturali e violenti attacchi\". [Il vescovo di Coimbra](https://agencia.ecclesia.pt/portal/quaresma-acima-de-tudo-contam-as-pessoas-d-virgilio-antunes/), Monsignor Virg\u00edlio Antunes, invece, ricorda che \u201cogni persona \u00e8 un dono di Dio e un dono per gli altri\u201d. In questa Quaresima \u201ccos\u00ec diversa\u201d dal solito, dunque, \u00e8 importante che in fedeli non cadano \u201cnello scoraggiamento e nella prostrazione\u201d, bens\u00ec \u201criconoscano i segni della speranza\u201d, come \u201cl\u2019umanit\u00e0, la fraternit\u00e0, la solidariet\u00e0 e l\u2019amore\u201d sempre presenti, anche in tempo di pandemia. Questa \u201condata di bont\u00e0\u201d, infatti, \u201ccommuove e lascia intravedere squarci di speranza\". Anche questo vescovo si sofferma, poi, sulla figura di San Giuseppe, ricordando lo speciale Anno in corso fino al prossimo 8 dicembre, indetto da Papa Francesco per i 150 anni dalla proclamazione dello sposo della Vergine Maria a Patrono della Chiesa cattolica. \u201cSan Giuseppe non si \u00e8 mai scoraggiato; era sempre fiducioso di essere nelle mani di Dio \u2013 conclude Monsignor Antunes \u2013 Ora sta a noi, come individui, come famiglie, come Chiesa e come comunit\u00e0 prenderci cura delle persone, come Giuseppe si prese cura di Ges\u00f9 e Maria\u201d. Dal suo canto, nelle Azzorre, [il vescovo di Angra](https://agencia.ecclesia.pt/portal/quaresma-bispo-de-angra-destina-donativos-dos-catolicos-ao-apoio-as-vitimas-da-pandemia/), Monsignor Jo\u00e3o Lavrador, rende noto che le collette Quaresimali diocesane saranno destinare a sostenere le vittime della pandemia. \u201cNon possiamo ignorare l\u2019emergenza sanitaria che ci invade e che sta causando tanta sofferenza, povert\u00e0 e solitudine. Questa situazione richiede la condivisione con tutti coloro che soffrono\", afferma il presule. Lanciando, quindi, un appello a tutti i fedeli affinch\u00e9 compiano \u201cun itinerario di preghiera e conversione, facendo della carit\u00e0 un impulso del cuore\u201d, Monsignor Lavrador ricorda che \u201ccon il digiuno e l'elemosina, con l'ascesi e l'austerit\u00e0 di vita, con l'ascolto pi\u00f9 assiduo della Parola, con la frequentazione dei sacramenti dell'Eucaristia e della Riconciliazione e con una preghiera pi\u00f9 intensa e fervida, rafforziamo la comunione con Dio e con i nostri fratelli\". Ad oggi, in Portogallo, il Covid-19 ha provocato 786mila casi in totale ed oltre 15mila decessi. A fine gennaio, l\u2019emergenza sanitaria ha fatto registrare un vero e proprio record: in 24 ore, si sono contati 303 morti e 16.342 nuovi contagi. Per far fronte alla situazione, le autorit\u00e0 hanno prolungato lo stato di emergenza fino al 1.mo marzo, con un lockdown generalizzato che comporta anche la sospensione delle celebrazioni religiose con concorso di popolo. (IP)\n15 febbraio SPAGNA 9-10 marzo, conferenza virtuale dei Cappellani carcerari sulle sfide della pandemia\nQuali sfide ha comportato e comporta la pandemia da Covid-19 per la Pastorale carceraria in Spagna? A questa domanda vuole rispondere\n[la conferenza virtuale in programma il 9 e 10 marzo](https://conferenciaepiscopal.es/desafios-pandemia-pastoral-penitenciaria/) sulla piattaforma Zoom. L\u2019evento \u00e8 organizzato dalla Sotto-Commissione per l\u2019Azione caritativa e sociale della Conferenza episcopale spagnola (Cee) e sar\u00e0 aperto dall\u2019intervento di Monsignor Jos\u00e9 Cobo, vescovo ausiliare di Madrid e responsabile del settore, che rifletter\u00e0 sul tema \u201cLa pandemia e le sue sfide per la vita cristiana e la Pastorale penitenziaria\u201d. Seguir\u00e0 una tavola rotonda dal titolo \u201cL\u2019impegno pastorale durante la pandemia\u201d, cui parteciperanno diversi cappellani e volontari. Il giorno successivo sar\u00e0 dedicato alla questione dei \u201cDiritti limitati in tempo di pandemia\u201d, nonch\u00e9 allo scambio di informazioni ed esperienze vissute in questi mesi da diversi responsabili pastorali. L\u2019incontro di marzo, inoltre, si terr\u00e0 in preparazione ad altri due appuntamenti della Pastorale penitenziaria: la speciale \u201cSettimana\u201d in programma in tutte le parrocchie spagnole dal 17 al 24 settembre, nonch\u00e9 il decimo \u201cCongresso nazionale\u201d del settore, previsto a Madrid dal 15 al 17 ottobre prossimi. Ad oggi, in Spagna, il Covid-19 ha provocato oltre 3milioni di contagi e pi\u00f9 di 64mila decessi. Il lockdown stabilito dalle autorit\u00e0 ha quindi imposto, gi\u00e0 nei mesi scorsi, la chiusura delle carceri a persone esterne, tranne che agli agenti di custodia ed al personale sanitario. Di conseguenza, sono stati sospesi tutti i colloqui personali dei detenuti con i familiari, che hanno potuto parlare con i propri cari solo per telefono o tramite lettera. Revocato anche l\u2019ingresso di pacchi dall\u2019esterno e ridotti i laboratori produttivi e la didattica per detenuti. Anche le celebrazioni religiose si sono fermate, in quanto l\u2019accesso ai cappellani carcerari \u00e8 stato vietato. Le misure restrittive hanno funzionato: pochi, infatti, i contagi registrati dietro le sbarre di circa dieci prigioni, mentre l\u201985 per cento di esse \u00e8 risultato Covid-free, portando il tasso di mortalit\u00e0 nei penitenziari iberici a dieci punti in meno rispetto a quello della popolazione in generale. Tuttavia, il lockdown ha creato grande disagio e difficolt\u00e0 alle persone dietro le sbarre, [come testimoniato da padre Florencio Rosell\u00f3 Avellanas](https://www.osservatoreromano.va/it/news/2020-07/la-chiesa-nelle-carceri-spagnole-al-tempo-del-lockdown.html), sacerdote mercedario membro della Pastorale penitenziaria spagnola: \u201cSi \u00e8 trattato di scelte dure \u2013 ha detto - perch\u00e9 la famiglia \u00e8 il balsamo curativo che tranquillizza la vita dietro le sbarre; \u00e8 il motore che alimenta la speranza\u201d, cos\u00ec come le celebrazioni religiose \u201ccostituiscono una boccata di ossigeno\u201d per chi vive in carcere. Nonostante ci\u00f2, la Chiesa non si \u00e8 persa d\u2019animo, bens\u00ec si \u00e8 \u201creinventata con creativit\u00e0\u201d, senza mai \u201csmettere di assistere i reclusi e le loro famiglie\u201d. Alcune cappellanie, ad esempio, \u201channo fabbricato circa 20mila mascherine e 100 schermi protettivi per i carcerati e le guardie\u201d; altre \u201channo aperto indirizzi e-mail a cui raccogliere messaggi di sostegno e di solidariet\u00e0 ai detenuti\u201d; altre ancora hanno dato \u201cun aiuto economico ai prigionieri pi\u00f9 poveri e indigenti\u201d, privati del sostegno delle loro famiglie. Infine, alcune cappellanie hanno inviato ai carcerati sussidi liturgici per permettere loro di vivere la celebrazione della Messa a distanza, attraverso televisori autorizzati. In tempo di pandemia, dunque, ha concluso padre Avellanas, \u201ci detenuti hanno percepito la Chiesa vicina, anche dal di fuori\u201d, perch\u00e9 essa \u201cha accompagnato le loro famiglie e lottato per i loro sogni\u201d. La speranza, ora, \u00e8 che \u201cquesta esperienza porti ad un impegno maggiore con le carceri e con le persone che vi sono rinchiuse\u201d. (IP)\n15 febbraio - INDIA Verso le elezioni in Kerala. Vescovi: no alle polarizzazioni su questioni religiose\nNo alle manipolazioni politiche volte a polarizzare le comunit\u00e0 su questioni religiose: lo chiede la Conferenza dei vescovi cattolici dei Kerala (Kcbc), nel sud dell\u2019India. L\u2019appello dei presuli \u2013\n[riportato dall\u2019agenzia Eglise d\u2019Asie](https://missionsetrangeres.com/eglises-asie/les-eveques-mettent-en-garde-contre-les-derives-sectaires-a-lapproche-des-elections-regionales/) - arriva in vista delle elezioni per il rinnovo dei 140 deputati dell\u2019Assemblea legislativa dello Stato, in programma tra aprile e maggio. In particolare, la Chiesa cattolica deplora il tentativo, messo in atto da alcuni candidati, di creare \u201ctensioni tra cristiani e musulmani, attraverso campagne false, fuorvianti e calunniose\u201d. Azioni portate avanti \u201canche sui social network\u201d, denuncia Monsignor Joseph Pamplany, presidente della Commissione dei media della Kcbc. \u201cAttualmente, cristiani e musulmani convivono pacificamente nello Stato \u2013 nota il presule \u2013 Ma nuovi interessi politici cercano di creare una spaccatura tra di loro\u201d, citando l\u2019esempio di musulmani che sposano donne cristiane solo per convertirle all\u2019Islam. Ma \u201csi tratta di informazioni false e fuorvianti che creano odio tra le comunit\u00e0\u201d, ribadisce Monsignor Pamplany. Al contempo, il presule sottolinea che \u201cla Chiesa non \u00e8 schierata con alcun partito politico. Anzi: essa sostiene gli schieramenti che promuovono la laicit\u00e0 e i valori democratici associati ad un\u2019agenda di sviluppo per il bene di tutti\u201d. Lo Stato del Kerala \u00e8 a maggioranza ind\u00f9, pari al 54 per centro della popolazione; cristiani e musulmani costituiscono invece, rispettivamente, il 18 e il 26 per cento del totale. Il partito filo-ind\u00f9 Bharatiya Janata Party (Bjp), che gestisce il governo federale, punta quindi ad ottenere maggiori consensi. (IP)\n15 febbraio - PER\u00da Proseguono le campagne promosse dalla Conferenza episcopale per combattere la pandemia\nQuesto momento difficile insegna a valorizzare l\u2019amicizia, la fraternit\u00e0, la solidariet\u00e0, a vivere con speranza il presente e ad essere uniti come una famiglia. \u00c8 in sintesi quanto ha voluto dire il cardinale Pedro Barreto, arcivescovo di Huancayo e vicepresidente della Conferenza Episcopale Peruviana, in un\n[videomessaggio](https://www.facebook.com/resucitaperuahora/) incoraggiando i fedeli ad aderire a \u201cResuscita Per\u00f9 ora\u201d, l\u2019iniziativa pastorale promossa dai vescovi volta ad offrire aiuto alle persone colpite dalla pandemia. Il porporato esorta a mettere da parte ci\u00f2 che separa e a cercare la verit\u00e0 dell\u2019unit\u00e0. \u201c\u2018Resuscita Per\u00f9 ora\u2019 ha bisogno di ognuno di voi, siamo parte della soluzione\u201d aggiunge. Obiettivo dei presuli \u00e8 sensibilizzare la societ\u00e0 a tutte le disuguaglianze in materia di salute, lavoro e istruzione, affinch\u00e9 tutti possano avere una vita dignitosa. Prendendo spunto dall\u2019invito di Papa Francesco a trasmettere, in questo tempo di pandemia, la gioia e la speranza di resuscitare con il Risorto, facendo un bilancio dei progetti promossi per andare incontro alle persone pi\u00f9 in difficolt\u00e0 e dopo aver ascoltato esperti e specialisti su come superare la gravissima crisi che sta attraversando il Paese, \u201cResuscita Per\u00f9 ora\u201d ha riunito organizzazioni, movimenti e piattaforme di diverse aree. Comunit\u00e0 di fede, universit\u00e0, associazioni e aggregazioni varie si organizzeranno in gruppi di lavoro e commissioni per promuovere azioni di solidariet\u00e0 per superare le pandemie sociali derivate dalla disuguaglianza e che hanno indebolito i servizi pubblici essenziali. Intanto prosegue \u201cRespira Per\u00fa\u201d, la campagna che coinvolge la Conferenza episcopale, la Societ\u00e0 Nazionale delle Industrie e l\u2019Universit\u00e0 San Ignacio de Loyola nella realizzazione di impianti di produzione di ossigeno. Il 20 febbraio si svolger\u00e0 una [telemaratona](https://noticias.iglesia.org.pe/respira-peru-realizara-segunda-telemaraton-para-seguir-llevando-oxigeno-a-enfermos-de-coronavirus-este-20-de-febrero/) con l\u2019obiettivo di raccogliere fondi per continuare a fornire impianti di produzione di ossigeno e attrezzature mediche agli ospedali per poter aiutare i malati di Covid-19. Ad oggi, \u201cRespira Per\u00f9\u201d ha consegnato 13 impianti di produzione di ossigeno agli ospedali di Arequipa, Hu\u00e1nuco, Lima, Tacna, Picota (San Mart\u00edn), Tingo Mar\u00eda, Trujillo, Abancay e Ica, Piura; oltre a 2.880 respiratori meccanici per uso personale, 2.500 protettori acrilici per personale medico, concentratori di ossigeno, dispositivi di ossigeno ad alto flusso, kit medici, altri materiali e forniture per gli ospedali di Minsa, EsSalud, governi regionali, Forze Armate e Polizia Nazionale. Sempre su iniziativa di \u201cRespira Per\u00f9\u201d, l\u2019azienda nazionale Modasa ha realizzato i primi sei impianti che producono ossigeno medicinale. Presentati il 21 gennaio scorso dal presidente della Repubblica, Francesco Sagasti, e dalla ministra della Salute, Pilar Mazzetti, tre sono stati consegnati al sistema sanitario nazionale: due all'ospedale nazionale Arzobispo Loayza di Lima e uno all'ospedale Jos\u00e9 Cayetano Heredia de EsSalud di Piura. (TC)\n15 febbraio - AFRICA Conferenza Chiese africane al nuovo presidente UA: porre fine a conflitti armati\n\u00c8 Felix-Antoine Tshisekedi Tshilombo il nuovo presidente di turno dell\u2019Unione Africana (Ua). Il capo di Stato della Repubblica democratica del Congo \u00e8 stato eletto nel corso della 34.ma Assemblea dell\u2019Ua, svoltasi il 6 e 7 febbraio, succedendo al presidente del Sudafrica, Cyril Ramaphosa. Al neo-eletto \u00e8 arrivato\n[il messaggio della Conferenza delle Chiese di tutta l\u2019Africa](http://aacc-ceta.org/en/news/279-all-africa-conference-of-churches-congratulates-new-african-union-chairperson-president-felix-tshisekedi) (All Africa Conference of Churches - Aacc) che lo ha esortato a fare della fine dei conflitti armati nel continente la sua \u201cmassima priorit\u00e0\u201d, cos\u00ec da mantenere e preservare la pace. \u201cLo scorso anno \u2013 si legge nel messaggio \u2013 l\u2019Africa ha mancato il suo obiettivo di mettere a tacere le armi entro il 2020\u201d. Anzi: proprio negli scorsi dodici mesi \u201csono emersi nuovi conflitti, come quello in Etiopia\u201d, precisamente nella regione del Tigray. Esprimendo, quindi, apprezzamento per il tema scelto dalla 34.ma Assemblea dell\u2019Ua, ovvero \u201cArti, cultura e patrimonio: leve per costruire l'Africa che vogliamo\", l\u2019Aacc ribadisce: \"L'Africa ha bisogno di sfruttare al massimo il potenziale delle arti per unirsi e catalizzare la pace, la tolleranza e l'armonia in tutto il continente\u201d. Ulteriori appelli vengono lanciati dalle Chiese riguardo alla diffusione del coronavirus e alla corruzione: \u201cL\u2019emergenza pandemica ha colto l\u2019Africa impreparata\u201d, nota l\u2019Aacc, esortando i governi del continente a \u201crispettare i loro impegni nel settore sanitario\u201d, mentre preoccupazione viene espressa per \u201cla corruzione endemica ed il debito crescente\u201d su tutto il territorio. \u201cContinuiamo ad alzare la voce ed a ricordare ai governi l\u2019obbligo morale di fermare la corruzione e frenare l\u2019aumento del debito pubblico in Africa \u2013 ribadisce il messaggio \u2013 Tutto questo, infatti, continua ad attirare i governi africani nelle morse dei finanziatori stranieri, minacciando la futura indipendenza dei nostri Paesi\u201d. Infine, l\u2019Aacc ribadisce che di essere pronta e disposta a lavorare con l'Ua per il miglioramento delle condizioni di vita dei popoli del continente: le comunit\u00e0 di fede, infatti, \u201csono un aspetto indispensabile per lo sviluppo dell'Africa. Lavoriamo in prima linea nella ricerca della giustizia, nella lotta alla povert\u00e0, nell\u2019offerta di servizi sociali e nello sviluppo spirituale dell'umanit\u00e0\". Da ricordare che l\u2019All Africa Conference of Churches \u00e8 una comunit\u00e0 ecumenica che conta 193 membri e rappresenta oltre 140 milioni di cristiani africani in 42 Paesi del continente. (IP)\n15 febbraio - SCOZIA Cattolici ed evangelici: ritirare Ddl su crimini d\u2019odio, serve una \u201cadeguata considerazione\u201d\nIl governo scozzese ritiri una parte della proposta di legge sui crimini d\u2019odio per lasciare il tempo di \u201cesaminare nel dettaglio le disposizioni cruciali\u201d: \u00e8 quanto chiedono i leader della Chiesa cattolica ed evangelica della Scozia,\n[in una lettera aperta](https://scmo.org/news-releases/perma/1613120400/article/church-leaders-urge-withdraw-of-controversial-sect.html) inviata il 12 febbraio al Segretario di gabinetto per la giustizia, Humza Yousaf. Il progetto di legge, che potenzialmente criminalizza qualsiasi critica all\u2019ideologia di gender, viene disapprovato dai cattolici e dagli evangelici perch\u00e9 mette a rischio la libert\u00e0 di espressione, per la quale i leader religiosi richiedono maggiori tutele. \"L\u2019ideologia di genere \u2013 prosegue la lettera - \u00e8 stata oggetto di discussioni pubbliche ampie e sentite. Tale discussione, libera e critica dei vari punti di vista, \u00e8 vitale all\u2019interno della societ\u00e0\". Di conseguenza, \u201c\u00e8 inaccettabile che non si debba ascoltare qualsiasi posizione o opinione in contrasto con l\u2019assunto che il sesso o il genere sia fluido e mutevole\". \u201cCome cristiani \u2013 spiegano cattolici ed evangelici - sappiamo che molti non condividono o non comprendono le nostre convinzioni, ma siamo assolutamente impegnati nello scambio libero e aperto di idee nella societ\u00e0\u201d. Per questo, i leader cristiani ribadiscono: \u201cLa gente deve essere completamente libera di essere in disaccordo con la nostra fede, in qualsiasi modo\u201d, poich\u00e9 tale fede \u201cha una base probatoria sufficiente per resistere a qualsiasi critica, e quindi il dibattito aperto \u00e8 accolto con favore\u201d. Al contempo, per\u00f2, si richiede che il Ddl abbia \u201cun approccio sostanziale alla libert\u00e0 di espressione in relazione alla religione\u201d e si esorta il Parlamento scozzese \u201ca garantire il diritto di tutti, nella societ\u00e0, di esprimere liberamente il proprio credo\u201d. In quest\u2019ottica, la missiva evidenzia due necessit\u00e0: \u201cproteggere le comunit\u00e0 vulnerabili dai crimini d'odio\u201d e \u201ctutelare le libert\u00e0 fondamentali\u201d di tutti. \u201cIl nostro approccio \u2013 affermano i leader cristiani - non \u00e8 mai stato quello di considerare solo le esigenze delle nostre comunit\u00e0, ma piuttosto di guardare all'impatto che questa legge, una volta approvata, avrebbe su tutta la societ\u00e0\u201d. Inoltre, sostenendo la necessit\u00e0 di un dibattito \u201caperto ed onesto\u201d, i firmatari della missiva ribadiscono che \"il diritto di affermare che i due sessi non esistono o che il genere \u00e8 fluido deve essere abbinato al diritto di non essere d'accordo con questa opinione e alla possibilit\u00e0 di averla\u201d, certi di non essere perseguiti penalmente. \u201cCrediamo quindi \u2013 si legge nella lettera - che nel progetto di legge si debba prevedere la possibilit\u00e0 di discutere e criticare le opinioni sull\u2019ideologia di genere senza temere sanzioni penali\u201d. Il Parlamento scozzese ha, ora, circa quattro settimane di tempo per procedere all\u2019approvazione del Ddl. Un tempo \u201cmolto ristretto \u2013 sottolinea ancora la missiva \u2013 che rischia di far passare una legislazione inadeguata e male elaborata\u201d. Finora, infatti, \u201cnon \u00e8 stata suggerita alcuna soluzione praticabile per i problemi di libert\u00e0 di espressione\u201d. Ma se tali soluzioni non possono essere trovate, concludono cattolici ed evangelici, si auspica che \u201cil governo scozzese prenda in considerazione il ritiro dei reati di fomentazione dell'odio nella parte 2 del progetto normativo, in modo da consentire una considerazione e una discussione pi\u00f9 dettagliata, garantendo che le disposizioni sulla libert\u00e0 di espressione, che sanciscono un dibattito libero e aperto, ricevano il controllo di cui hanno bisogno\u201d. Da segnalare che \u00e8 la prima volta che Chiesa cattolica, Alleanza evangelica e Chiesa libera di Scozia presentano congiuntamente una petizione al governo locale, chiedendo anche un incontro con Humza Yousaf. I firmatari della missiva sono Anthony Horan, direttore dell'Ufficio parlamentare cattolico della Conferenza episcopale di Scozia; Stephen Allison, assistente ecclesiastico della Chiesa libera di Scozia e Fred Drummond, direttore nazionale dell'Alleanza Evangelica Scozzese (IP)\n14 febbraio - SUD SUDAN Monsignor Kussala (Tombura-Yambio): urgente la riorganizzazione dell\u2019esercito per garantire il successo del processo di pace\nProcedere senza ulteriori indugi alla riorganizzazione dell\u2019esercito nazionale e al disarmo delle milizie ancora operative in Sud Sudan come previsto dall\u2019Accordo rivitalizzato di pace (Revitalized agreement on the resolution of the conflict in south sudan - R-ARCSS). A chiederlo \u00e8 monsignor Edward Hiiboro Kussala, vescovo di Tombura-Yambio, che in una\n[dichiarazione](https://www.aciafrica.org/news/2853/bishop-in-south-sudan-calls-on-government-to-reorganize-soldiers-weed-out-militants) ripresa dall\u2019agenzia Aciafrica evidenzia come questa sia una condizione imprescindibile per garantire finalmente una pace duratura al Paese. La pacificazione tra le fazioni in lotta durante la guerra civile che dal 2013 ha visto contrapposte le forze governative del presidente Salva Kiir e quelle dell\u2019ex vicepresidente Riek Machar, ha compiuto un ulteriore passo lo scorso autunno con la firma di un accordo mediato da Sant\u2019Egidio per un cessate il fuoco con le opposizioni armate riunite nella sigla del SSOMA (South Sudan Opposition Moviment Alliance), che erano rimaste fuori dall\u2019intesa siglata il 12 settembre 2018 ad Addis Abeba. Resta tuttavia da realizzare l\u2019integrazione delle varie milizie nell\u2019esercito regolare, senza la quale \u2013 ammonisce monsignor Kussala \u2013 sar\u00e0 impossibile stabilizzare il Paese, garantire la giustizia e una pacifica convivenza tra le sue varie componenti etniche. Di qui il pressante appello al Governo transitorio di unit\u00e0 nazionale ad accelerare il processo di riorganizzazione delle forze armate perch\u00e9 il popolo sud-sudanese si senta protetto e non sia spinto, a sua volta, a riprendere le armi. \"Se (i soldati) sono organizzati, svolgeranno in modo efficiente il loro ruolo di protezione, per garantire l\u2019applicazione della giustizia e il rispetto dell\u2019ordine pubblico nel nostro paese \u2013 rimarca il vescovo di Tombura-Yambio -. Lasciarli nel caos in questo momento significa lasciare il Paese in balia della disorganizzazione, della confusione, della violenza e dell'illegalit\u00e0\". A preoccupare monsignor Kussala \u00e8 anche il fatto che molti gruppi armati non hanno ancora deposto le armi e non sono stati sciolti. Per il presule la loro presenza rappresenta un\u2019 ulteriore minaccia alla pace per il popolo del Sud Sudan che ha bisogno di ordine. Non meno importante \u2013 aggiunge - \u00e8 garantire ai militari del nuovo esercito nazionale una paga adeguata perch\u00e9 non siano indotti alla tentazione di compiere abusi nello svolgimento della loro missione. L\u2019avvio del disarmo, della smobilitazione delle milizie e della loro integrazione in un unico esercito regolare sono quindi un\u2019esigenza prioritaria, insiste monsignor Kussala, ammonendo che il ritardo di questi processi costituisce oggi una seria minaccia per l'attuazione dell\u2019Accordo rivitalizzato di pace e per il successo della transizione allo Stato di diritto, all'ordine e alla pace in Sud Sudan. Il presule conclude quindi con un appello agli stessi militari a restare leali al loro Paese e a non usare le armi contro il loro popolo. (LZ)\n14 febbraio - ZAMBIA Cristiani in preghiera oggi per invocare l\u2019aiuto di Dio contro la seconda ondata della pandemia pi\u00f9 letale della prima in Africa\n\u201cRiponiamo la nostra fiducia in Dio\u201d: questo il titolo di uno speciale incontro di preghiera virtuale organizzato questo pomeriggio a Lusaka dalla Conferenza episcopale dello Zambia (Zccb), insieme al Consiglio nazionale delle Chiese (Ccz) e dalla Comunione evangeliza dello Zambia (Efz), per invocare l\u2019aiuto del Signore contro la pandemia Coronavirus. Lo Zambia \u00e8 uno dei Paesi africani pi\u00f9 colpiti dalla seconda ondata della pandemia che in tutto il continente si sta rivelando pi\u00f9 letale e contagiosa della prima, anche grazie alla nuova variante sudafricana del virus, la 501.V2. Ad oggi sono registrati pi\u00f9 di 68mila casi con 940 decessi, tra i quali si ricorda monsignor Moses Hamungole, il vescovo della diocesi di Monze scomparso lo scorso gennaio per complicanze legate alla malattia. Di fronte a questa situazione drammatica l\u2019invito delle Chiese zambiane \u00e8 dunque alla preghiera. \"\u00c8 nostra ferma convinzione che Dio sia l'unica risposta alla seconda ondata ancora pi\u00f9 mortale del primo Coronavirus\", si legge in una\n[dichiarazione congiunta.](https://ccz.org.zm/CCZ-Downloads/Invitation-to-Virtual-Ecumenical-Prayer-Service-Against-COVID-19.pdf) In vista dell\u2019appuntamento, previsto alle 14.30 locali e trasmesso su Facebook, i leader cristiani zambiani hanno inoltre reiterato l\u2019invito a seguire scrupolosamente tutte le linee guida del Ministero della salute, come l\u2019uso costante delle mascherine, il rispetto del distanziamento sociale , l'igiene personale, il lavaggio frequente delle mani con sapone e acqua pulita \". Questo - affermano - nella certezza che il Covid-19 \"pu\u00f2 essere ridotto drasticamente dell'80% se tutti rispettiamo le regole e preghiamo fervidamente\". Dalle Chiese zambiane anche l\u2019esortazione a rivolgersi tempestivamente a un medico appena si manifestano sintomi sospetti. \"La pandemia \u2013 avvertono - ha raggiunto tutti i distretti del paese, diventando un problema trasversale\". L\u2019Africa \u00e8 stata relativamente risparmiata dal virus nella prima fase della pandemia, ma l\u2019aumento del tasso di mortalit\u00e0, salito negli ultimi mesi al 2,5 % rispetto a una media mondiale del 2,2, ha segnato un\u2019inversione di rotta che preoccupa gli esperti. In netto aumento anche il tasso dei contagi, che a dicembre \u00e8 cresciuto del 14% settimanalmente . Tra i Paesi pi\u00f9 contagiati, oltre allo Zambia, il Sudafrica, il Malawi, lo Swaziland, il Mozambico e lo Zimbabwe. Inoltre pi\u00f9 di 20 Paesi dell\u2019Ua hanno tassi di letalit\u00e0 superiori alla media mondiale e tra loro spiccano la Repubblica Araba Democratica dei Sahrawi, il Sudan , l\u2019Egitto e la Liberia. La progressione dell\u2019epidemia sopravanza la capacit\u00e0 di sistemi sanitari gi\u00e0 fragili e inadeguati di prendersi carico dei pazienti, mentre il continente aspetta i vaccini. (LZ)\n14 febbraio - IRLANDA Mercoled\u00ec delle Ceneri. Monsignor Martin: celebrare l\u2019inizio della Quaresima con la preghiera, il digiuno e opere di carit\u00e0\nA causa della chiusura delle chiese per le celebrazioni comunitarie in Nord e Sud Irlanda, i cattolici irlandesi non potranno partecipare fisicamente al rito delle Ceneri il 17 febbraio. Per questo\n[monsignor Eamon Martin](https://www.catholicbishops.ie/catholicnews-ie/?ID=1), arcivescovo di Armagh e presidente della Conferenza episcopale irlandese (Icbc), invita i fedeli a concentrarsi sulla preghiera, la carit\u00e0 e il digiuno che \u2013 afferma - sono parimenti importanti nel cammino di Quaresima che ci prepara alla celebrazione della Pasqua del Signore. Il primate irlandese ricorda che molte le parrocchie trasmetteranno le celebrazioni online e stanno incoraggiando i fedeli a celebrare il Mercoled\u00ec delle Ceneri pregando in casa. Inoltre, le famiglie potranno utilizzare il materiale messo online dal Northern Pastoral Network (NPN), la rete delle diocesi irlandesi per sostenere le loro attivit\u00e0 condividendo sussidi e programmi pastorali. Tra i suggerimenti proposti, in alternativa alle Ceneri, oltre al digiuno e alle risoluzioni quaresimali, quella di indossare una croce di nastro o cartoncino nero. Alcune parrocchie metteranno anche a disposizione piccole buste di ceneri benedette che i fedeli potranno ritirare quando visiteranno le loro chiese per la preghiera individuale nei primi giorni di Quaresima. Allo stesso modo potranno ritirare il \u201cTr\u00f3caire Box\u201d, la scatola che l\u2019agenzia dei vescovi per lo sviluppo nei Paesi d'oltremare invita a riempire con generi di prima necessit\u00e0 per i bisognosi durante il periodo di Quaresima. Monsignor Martin invita infine i fedeli i fedeli a seguire #LivingLent, l\u2019annuale iniziativa quaresimale dei vescovi, che prevede la diffusione quotidiana su Facebook, Twitter e Instagram di una breve riflessione o suggerimento liturgico sulla Quaresima, con un focus particolare sulla carit\u00e0. (LZ)\n14 febbraio - BELGIO Mercoled\u00ec delle Ceneri. Moltiplicate le celebrazioni per consentire la partecipazione di pi\u00f9 fedeli nel rispetto dei protocolli sanitari\nAprire pi\u00f9 spazi possibile, comprese le chiese che non hanno ancora ripreso le loro attivit\u00e0, per consentire la partecipazione del maggior numero possibile di fedeli nel rispetto dei protocolli sanitari. Questa l\u2019indicazione dei vescovi belgi per il prossimo Mercoled\u00ec delle Ceneri, il 17 febbraio, che come le altre celebrazioni liturgiche di questi ultimi 12 mesi hanno subito modifiche a causa dell\u2019emergenza Covid-19. Per il rito penitenziale che segna l\u2019inizio della Quaresima - riporta l'agenzia della Conferenza episcopale\n[Cathobel](https://www.cathobel.be/2021/02/mercredi-des-cendres-revenir-a-la-symbolique-du-geste/) - i presuli rinviano alle recenti indicazioni della Congregazione per il Culto Divino e la Disciplina dei Sacramenti, che saranno applicate anche da Papa Francesco in Vaticano. I sacerdoti, dunque, dopo avere igienizzato le mani, potranno avvicinarsi ai fedeli con la mascherina correttamente indossata e lasciare cadere le ceneri sul capo di ciascuno senza toccare la fronte e pronunciare la formula di rito (\"Convertitevi e credete al Vangelo\" oppure \"Ricordati, uomo, che polvere tu sei e in polvere ritornerai\") che sar\u00e0 invece proclamata dall'altare una volta per tutti per mantenere il distanziamento fisico. Per quanto riguarda la presenza dei fedeli, secondo le disposizioni del Governo belga, il limite \u00e8 fissato a 15. Per questo i vescovi belgi incoraggiano tutte le parrocchie ad aprire le loro porte e celebrare in pi\u00f9 luoghi possibile le liturgie, con o senza Messa, per consentire la partecipazione di un numero maggiore di fedeli a pi\u00f9 celebrazioni. \u00c8 infatti importante compiere insieme l\u2019ingresso nella Quaresima per sottolineare la sua dimensione comunitaria, sottolinea il portavoce della Conferenza episcopale, padre Tommy Scholtes. Per chi non potr\u00e0 partecipare fisicamente al Rito delle Ceneri sar\u00e0 sempre possibile seguirlo in radio o in televisione sui canali di RCF e KTO TV. (LZ)\n13 febbraio ITALIA Violenza giovanile. Monsignor Delpini invita il 21 febbraio a un momento di preghiera per i giovani: dare voce allo strazio dell\u2019impotenza\nUno speciale momento di preghiera per i giovani e gli adolescenti in un momento difficile anche per loro. A convocarlo il 21 febbraio, prima domenica di Quaresima, l\u2019arcivescovo di Milano, monsignor Mario Delpini, che alle 20.45 presieder\u00e0 la preghiera nel Santuario di San Pietro in Seveso. L\u2019invito \u00e8 esteso a tutte le chiese, santuari, conventi e monasteri della diocesi. Con l\u2019iniziativa \u2013 spiega monsignor Delpini in un\u2019accorata lettera rivolta a tutte le parrocchie della diocesi \u2013 la Chiesa di Milano vuole condividere \u201clo strazio dell\u2019impotenza\u201d di fronte all\u2019escalation di violenza giovanile registrato in diverse citt\u00e0 italiane in concomitanza con la crisi del Coronavirus di isolamento e restrizioni a causa del Coronavirus. Le cronache di questi mesi di lockdown e isolamento parlano di sempre pi\u00f9 frequenti risse, pestaggi, atti di vandalismo che vedono come protagonisti giovani e giovanissimi, segno di un disagio diffuso, ma soprattutto di quella \u201ccatastrofe educativa\u201d richiamata da Papa Francesco nel suo recente\n[discorso al Corpo diplomatico in Vaticano](http://www.vatican.va/content/francesco/it/speeches/2021/february/documents/papa-francesco_20210208_corpo-diplomatico.html), sottolinea monsignor Delpini. Desiderio dell\u2019arcivescovo \u00e8 di \u201cdare voce a tutti i genitori, gli educatori, gli insegnanti che percepiscono questo momento come una emergenza spirituale ed educativa e si rendono conto che non sono a portata di mano rimedi e soluzioni immediate\u201d. Soprattutto, monsignor Delpini vuole \u201cdare voce a ragazzi e ragazze che sono sconvolti dall\u2019isolamento, dai comportamenti incomprensibili e violenti fino alla morte di coetanei ai quali sono affezionati\u201d. \u201cVorrei - scrive ancora monsignor Delpini nella lettera - che questa voce arrivasse alle istituzioni e che l\u2019alleanza tra le istituzioni si rivelasse con maggior evidenza e incisivit\u00e0. Brucia dover constatare la mia, la nostra impotenza. Ma, precisa, \"non ho niente da rimproverare a nessuno, non ho niente da insegnare. Verr\u00e0 il momento per discorsi pi\u00f9 ragionati, per proposte e impegno: la Chiesa c\u2019\u00e8, ci sar\u00e0, per tutti. Ma in questo momento porto davanti al Signore questi sentimenti, con la certezza che il Signore continua ad amare ciascuno\u201d. E sar\u00e0 questo spirito ad animare il momento di preghiera del 21 febbraio: \u201cVorrei sentire che siamo in tanti in ogni parte della Diocesi a pregare in quella sera di inizio Quaresima. Tanti: genitori, adolescenti e giovani appassionati del bene e avvertiti del male che insidia e rovina anche i loro coetanei. Tanti: preti, persone consacrate, insegnanti, educatori, tutti coloro che condividono lo strazio dell\u2019impotenza e continuano a gridare verso Dio. Ogni chiesa, ogni santuario, ogni convento, ogni monastero, pu\u00f2 essere aperto, in questo stesso orario, per un tempo di preghiera\u201d, conclude la lettera. (LZ)\n13 febbraio - IRLANDA Il 19 febbraio l\u2019annuale Giornata di preghiera per le vittime di abusi sessuali con l\u2019accensione della Candela dell\u2019Espiazione\nIl 19 febbraio, primo venerd\u00ec di Quaresima, in Irlanda, si terr\u00e0 l\u2019annuale Giornata di preghiera per i sopravvissuti e le vittime di abusi sessuali. Voluta da Papa Francesco su suggerimento di alcuni sopravvissuti, in Irlanda la ricorrenza viene celebrata ogni anno nel periodo di Quaresima dal 2017. Durante la giornata sar\u00e0 letta una preghiera e nelle cattedrali e in tutte le parrocchie del Paese verranno accese le \u201cCandele dell\u2019espiazione\u201d, per \"chiedere perdono come Chiesa per la sofferenza causata dall\u2019abuso\u201d. \u201cAccendendo queste candele ricorderemo i nostri fratelli e le nostre sorelle e le loro famiglie, che sono stati segnati a vita dagli abusi subiti\u201d, spiega in una nota\n[monsignor Eamon Martin,](https://www.catholicbishops.ie/2021/02/11/day-of-prayer-for-survivors-and-victims-of-abuse-2/) arcivescovo di Armagh e presidente della Conferenza episcopale irlandese. \u201cLa loro fiducia \u00e8 stata profondamente tradita e la loro fede \u00e8 stata crudelmente messa alla prova dai responsabili degli abusi in seno alla Chiesa\u201d. Il primate cattolico irlandese ricorda di avere avuto l\u2019onore di incontrare diverse volte le vittime e sopravvissuti agli abusi e membri delle loro famiglie nelle quattro province dell\u2019Irlanda: \u201cMolti mi hanno parlato dell\u2019importanza della preghiera e della necessit\u00e0 che la Chiesa sia aperta alla giustizia, ad espiare e a non dimenticarli mai. Mi sono sentito umile di fronte al loro coraggio e sopraffatto dalla loro generosit\u00e0 d\u2019animo\u201d. Monsignor Martin rinnova quindi l\u2019invito alle diocesi e parrocchie irlandesi a partecipare all\u2019iniziativa di preghiera e ad accendere anche quest'anno la \u201cCandela dell'Espiazione\u201d nelle cattedrali e nelle chiese di tutta l'Irlanda, sottolineando l\u2019importanza di questo gesto per le vittime: \u201cSono convinto che la preghiera e il contatto con i sopravvissuti agli abusi sia una moderna opera di misericordia corporale e spirituale \", afferma. Il presule ricorda in proposito il forte impatto emotivo del [Rito Penitenziale voluto e presieduto da Papa Francesco il 26 agosto 2018 a Phoenix Park,](http://www.vatican.va/content/francesco/it/homilies/2018/documents/papa-francesco_20180826_omelia-dublino.html) durante la Messa conclusiva dell\u2019Incontro mondiale delle famiglie a Dublino, in cui il Pontefice implor\u00f2 la misericordia di Dio e il perdono per i crimini commessi. L\u2019auspicio di monsignor Martin \u00e8 dunque che la \u201cCandela dell\u2019Espiazione\u201d e la preghiera che l\u2019accompagna ricordino a tutti \u201cla necessit\u00e0 di espirare e che possano simboleggiare il pentimento, la luce nelle tenebre e la speranza\". Sul sito della Conferenza episcopale (Icbc), i vescovi irlandesi hanno messo a disposizione i testi liturgici per la benedizione della \u201cCandela dell\u2019Espiazione\u201d, il testo della preghiera di accompagnamento insieme ai testi di altre preghiere per i sopravvissuti, nonch\u00e9 il link alla [pagina \u201cTowards Peace\u201d,](https://towardspeace.ie/resources/) un servizio di sostengo spirituale ai sopravvissuti e ai loro familiari finanziato dalla stessa Conferenza episcopale e dall\u2019associazione dei religiosi e dei missionari d\u2019Irlanda. (LZ)\n13 febbraio - MONDO \u201cL\u2019amore non ferisce, guarisce\u201d: campagna social del Wcc per la Festa di San Valentino contro la violenza sulle donne\nSar\u00e0 un San Valentino all\u2019insegna della sensibilizzazione sulle violenze di genere e sui femminicidi quella proposta quest\u2019anno dal Consiglio mondiale delle Chiese (WCC). Per la festa degli innamorati l\u2019organizzazione ecumenica mondiale ha deciso di lanciare una\n[nuova campagna online](https://www.oikoumene.org/news/on-valentines-day-share-hearts-and-flowers-and-do-your-part-to-prevent-abuse) per ribadire l\u2019aspirazione a un mondo senza paura di molestie, abusi e violenze sessuali contro le donne. Violenze che non sono solo fisiche, ma anche emotive e psicologiche, e che hanno un carattere sistemico, perch\u00e9 avvengono in ogni ambito della societ\u00e0: tra le mura domestiche, come nelle scuole, nei luoghi di lavoro e anche nei luoghi di culto. L\u2019idea della nuova campagna \u00e8 quella di condividere sui social immagini - rose rosse, cuori, mani nelle mani - accompagnate da frasi come \"L'amore non ferisce guarisce\" \u201cL\u2019amore \u00e8 gentile\u201d, \u201cCelebrate l\u2019amore, prevenite gli abusi\u201d, \u201cOgni giorno, afferma rispetto, devozione e amore\u201d. Parole che vogliono invitare alla \u201criflessione in un anno in cui una \u2018pandemia ombra\u2019 degli abusi domestici e della violenza \u00e8 cresciuta in modo allarmante\u201d, spiega il sito del Wcc. L\u2019iniziativa si inserisce nell\u2019ambito della sua campagna mondiale dei #ThursdaysinBlack, l\u2019iniziativa di sensibilizzazione nata dal Decennio delle Chiese in solidariet\u00e0 con le donne (1988-1998) in cui si chiede a chi riconosce la violenza di genere come una piaga delle nostre societ\u00e0 di indossare ogni gioved\u00ec indumenti neri. Nata per denunciare gli stupri come arma di guerra, l\u2019ingiustizia e le violenze di genere, la campagna #ThursdaysinBlack \u00e8 cresciuta in questi anni di fronte all\u2019escalation di femminicidi e delle violenze domestiche, un fenomeno che non ha confini geografici e sociali perch\u00e9 colpisce indistintamente Paesi sviluppati e meno sviluppati e tutti gli strati sociali, come hanno purtroppo confermato i dati drammatici di quest\u2019ultimo anno di lockdown in tutto il mondo. \u201cPer secoli abbiamo romanticizzato le difficolt\u00e0 e la violenza che bisogna sopportare per avere una relazione\u201d, afferma l\u2019ambasciatrice del Gioved\u00ec in nero Larissa Aguiar Garcia, della Igreja Medista do Brasil. \u201cQuesta stereotipizzazione emerge nei modi di dire, nella letteratura, in tutti i di media. Tuttavia l\u2019amore \u00e8 gentile, solidale e rispettoso. Ci auguriamo che questo giorno di San Valentino serva a ricordare che l\u2019amore guarisce ed \u00e8, deve essere, un sentimento sincero\u201d. Le fa eco il pastore zambiano Damon Mkandawire, anche lui ambasciatore dei Gioved\u00ec in nero, che invita le persone a non stravolgere il concetto di amore, anche se tutti gli altri sembrano farlo: \u201cSi sente dire da tanti che \u2018l'amore fa male\u2019 e noi seguiamo la massa credendo che veramente l'amore faccia male, ma non \u00e8 vero\", sottolinea Mkandawire. \u201cQuesto San Valentino deve ricordarci che l'amore non fa male. Una persona che non sa amare ti fa male. Quindi non stravolgere la verit\u00e0: l'amore \u00e8 una cosa straordinaria.\" \u00c8 possibile scaricare le immagini e le frasi del Wcc da condividere sui social per San Valentino dal [sito del Wcc](https://oikoumene.photoshelter.com/galleries/C0000P35B7w9JS8I/Thursdays-in-Black-Valentines-2021) (LZ)\n12 febbraio - BOLIVIA 17 febbraio \u2013 28 marzo, \u201c40 giorni per la vita\u201d: iniziativa di preghiera e digiuno contro l\u2019aborto\nPorre fine all\u2019interruzione volontaria di gravidanza: con questo obiettivo si svolger\u00e0, in Bolivia, un\u2019iniziativa di preghiera e digiuno in favore della tutela della vita nascente. L\u2019evento, denominato \u201c40 giorni per la vita\u201d \u2013\n[si legge sul sito della Conferenza episcopale nazionale](https://www.iglesiaviva.net/2021/02/11/40-dias-por-la-vida-en-bolivia-inicia-el-17-de-febrero/) - avr\u00e0 inizio il 17 febbraio, Mercoled\u00ec delle Ceneri, e proseguir\u00e0 fino al 28 marzo. La campagna \u00e8 iniziata qualche anno fa a La Paz, ma con il tempo si \u00e8 estesa in 7 citt\u00e0 del Paese: Cochabamba, Yacuiba, Oruro, La Paz, Sucre, Potosi e Tarija. Al di fuori della Bolivia, inoltre, l\u2019evento coinvolge altre 60 nazioni. Durante i 40 giorni per la vita, \u201cle persone, le chiese, le famiglie e i gruppi comunitari sono tenuti a unirsi in preghiera intorno ad un obiettivo comune\u201d. Centrale sar\u00e0 una Veglia di preghiera di 12 ore davanti ad una struttura della comunit\u00e0 in cui si pratica l\u2019aborto volontario. La Veglia dovr\u00e0 essere \u201cuna presenza pacifica ed educativa \u2013 spiegano gli organizzatori \u2013 per inviare un messaggio significativo alla societ\u00e0 sulla tragica realt\u00e0 dell\u2019Ivg\u201d. Essa, inoltre, dovr\u00e0 servire anche da esortazione al \u201cpentimento\u201d per coloro che \u201clavorano nei Centri abortivi o che finanziano tali strutture\u201d. Fino al 28 marzo, inoltre, il messaggio in favore della tutela della vita dovr\u00e0 arrivare \u201ca tutta la comunit\u00e0\u201d, attraverso \u201cuna campagna di sensibilizzazione\u201d massiccia che possa raggiungere pi\u00f9 persone possibile. Da ricordare che in Bolivia, a dicembre 2017, \u00e8 stata approvata la legalizzazione dell\u2019aborto nelle prime otto settimane di gestazione in caso di povert\u00e0, nel caso in cui la madre sia una studentessa, in presenza di malformazioni fetali o quando la gravidanza sia conseguenza di stupro o incesto o coinvolga una bambina o un adolescente. Una decisione controversa, contro la quale i vescovi del Paese si sono battuti pi\u00f9 e pi\u00f9 volte. Centinaia di migliaia anche i cittadini che, quattro anni fa, sono scesi in piazza per manifestare il proprio dissenso. \u201cFedeli alla missione profetica della Chiesa \u2013 scrivevano all\u2019epoca i presuli - insistiamo sul fatto che questa decisione rappresenta una sconfitta per tutti: essa infatti mostra ai nostri figli un Paese che non affronta i propri problemi rispettando e custodendo la vita e la dignit\u00e0 dei pi\u00f9 vulnerabili come i bambini e le donne, ma preferisce risolvere tali sfide eliminando gli innocenti\u201d. (IP)\n12 febbraio - CANADA Conferenza episcopale inaugura nuovo Ufficio per la Famiglia e la vita, diretto da una donna\n\u201cAccompagnare le famiglie alla luce delle mutevoli realt\u00e0 della societ\u00e0 canadese, lavorando con le reti diocesane di settore\u201d: questa una delle priorit\u00e0 della Conferenza episcopale del Canada (Cccb). Una priorit\u00e0 che ora di concretizza nella creazione di un nuovo Ufficio per la Famiglia e la Vita, diretto da una donna, la signora Michelle Dabrowski: gi\u00e0 attiva dal 2020 presso l'Ufficio per l'evangelizzazione e la catechesi della Cccb, in qualit\u00e0 di assistente alla ricerca e allo sviluppo delle risorse, la neo-direttrice ha sostenuto iniziative relative alle cure palliative, alle consultazioni giovanili e allo sviluppo di risorse online. L\u2019avvio del nuovo servizio,\n[spiega una nota dei vescovi](https://www.cccb.ca/media-release/cccb-set-to-open-new-office-for-family-and-life-and-welcome-new-director/), arriva \u201cin seguito all\u2019Assemblea Plenaria del 2020 e dopo un ampio periodo di discussione, consultazione e discernimento da parte della Cccb in collaborazione con altre organizzazioni del settore\u201d. \u201cData la centralit\u00e0 delle questioni relative alla vita e alla famiglia rispetto al ministero dei vescovi \u2013 spiega Monsignor Richard Gagnon, Arcivescovo di Winnipeg e presidente della Cccb \u2013 il lavoro che sar\u00e0 realizzato dal nuovo Ufficio potr\u00e0 rafforzare e sostenere il ruolo delle famiglie nelle nostre comunit\u00e0 locali e ci permetter\u00e0 di realizzare pienamente le nostre priorit\u00e0 pastorali\u201d. Il nuovo organismo sar\u00e0 operativo da luned\u00ec prossimo, 15 febbraio, con il mandato di \u201cfar crescere l'impegno della Conferenza episcopale per le questioni della famiglia e della vita, cos\u00ec come di coltivare relazioni con organizzazioni esterne e singoli individui per promuovere la formazione, lo scambio di idee, la costruzione di reti e l'advocacy incentrata sulla cura pastorale delle famiglie e la dignit\u00e0 della vita umana, dal concepimento alla morte naturale\u201d. I vescovi sottolineano che il nuovo Ufficio sosterr\u00e0 anche il lavoro del \u201cComitato permanente per la Famiglia e la Vita\u201d, organo consultivo all'interno della Cccb che ha il mandato di fornire agli organi episcopali \u201cinformazioni, approfondimenti e raccomandazioni su questioni relative alla famiglia e alla vita\u201d. Anche questo Comitato \u00e8 un organismo creato di recente e risulta composto da quattro vescovi e da membri non episcopali che rappresentano realt\u00e0 anglofone e francofone del Paese e che hanno esperienza e competenze in aree relative alla famiglia e alla vita. Attualmente, i vescovi del Comitato gi\u00e0 nominati sono: il presidente, Monsignor Christian L\u00e9pine, Arcivescovo metropolita di Montr\u00e9al, e i Monsignori Christian Rodembourg, Douglas Crosby, e G\u00e9rard Pettipas, rispettivamente vescovi di Saint-Hyacinthe, Hamilton e Grouard-McLennan. Gli altri componenti, invece, saranno nominati dal Consiglio permanente della Cccb nel corso di quest\u2019anno e includeranno anche un delegato ufficiale dei Cavalieri di Colombo come membro ex officio. (IP)\n12 febbraio - KENYA 13 febbraio, conferenza on line sulla castit\u00e0 dei giovani in tempo di pandemia\nLa pandemia da Covid-19 e i suoi riflessi sulla castit\u00e0 dei giovani: questo il tema della conferenza on line in programma domani, sabato 13 febbraio, in Kenya. Organizzata dalla Congregazione delle \u201cSorelle della Misericordia\u201d, l\u2019iniziativa vuole aiutare i ragazzi a riflettere sul valore della castit\u00e0, offrendo loro uno spazio di condivisione e di testimonianza, soprattutto in questo periodo di emergenza sanitaria.\n[Come spiega Suor Rose Macharia](https://www.aciafrica.org/news/2839/youth-to-share-experiences-of-living-chaste-lives-amid-covid-19-at-conference-in-kenya), responsabile dell\u2019organizzazione, l\u2019incontro on line si tiene ogni anno a ridosso della festa di San Valentino, Patrono degli innamorati, che ricorre il 14 febbraio: la scelta della data non \u00e8 casuale, ma vuole essere un\u2019occasione per riflettere, insieme ai giovani, sul significato della memoria liturgica di questo Santo. \u201cLa sua festa ormai \u00e8 stata travolta dalla pubblicit\u00e0 commerciale \u2013 sottolinea Suor Macharia \u2013 ma in realt\u00e0 San Valentino pu\u00f2 essere un modello per i ragazzi, un modello di castit\u00e0 e di amore puro, in contrasto con ci\u00f2 che i mass-media vogliono imporci\u201d. Una volta intrapresa \u201cla retta via\u201d, infatti, \u201ci giovani sapranno prendere le giuste decisioni e saranno in pace con se stessi e con Dio\u201d, conclude la religiosa. La conferenza si svolger\u00e0 sulla piattaforma Zoom, dalle ore 10.00 alle ore 12.00. Nel corso dei lavori, alcuni studenti in rappresentanza di sei scuole superiori gestite dalle \u201cSorelle della Misericordia\u201d terranno una relazione, ciascuna di tre minuti, sugli argomenti principali dell\u2019incontro, soffermandosi anche sul ruolo che hanno genitori ed amici nella promozione del valore della castit\u00e0. Seguiranno, infine, gli interventi di alcune organizzazioni internazionali, come \u201cl\u2019Alleanza mondiale dei giovani d\u2019Africa\u201d, che si soffermeranno sul tema della castit\u00e0 dal punto di vista globale. (IP)\n12 febbraio - FILIPPINE #coronavirus. Vescovi: tutelare anche salute mentale delle persone, si rischia un\u2019altra pandemia\nLa pandemia da Covid-19 non deve far dimenticare altre patologie, come quelle legate alla salute mentale, altrimenti si corre il rischio che si verifichi un\u2019altra pandemia:\n[lo ha detto padre Dan Cancino](https://cbcpnews.net/cbcpnews/church-official-seeks-stronger-action-on-looming-mental-health-pandemic/), segretario generale della Commissione episcopale per l'assistenza sanitaria (Echc) all\u2019interno della Conferenza episcopale filippina (Cbcp). Durante una conferenza stampa virtuale tenuta ieri, 11 febbraio, in occasione della 29.ma Giornata mondiale del malato, il religioso camilliano ha insistito sulla necessit\u00e0 di un\u2019azione forte, da parte della Chiesa, per contrastare \u201cla pandemia della salute mentale\u201d, sempre pi\u00f9 \u201cincombente\u201d. La diffusione del coronavirus, infatti \u2013 ha aggiunto padre Cancino \u2013 ha comportato \u201cl\u2019isolamento sociale\u201d, con conseguenze drammatiche \u201cdurature\u201d a livello mentale per molte persone, che si sono sentite sempre pi\u00f9 sole e abbandonate. Per questo, il religioso ha esortato le istituzioni ad \u201cagire subito\u201d per contenere ulteriori peggioramenti in questo ambito. \u201cSe non resteremo accanto ai nostri fratelli e sorelle pi\u00f9 bisognosi \u2013 ha aggiunto il segretario generale della Commissione episcopale \u2013 rischiamo un\u2019altra pandemia, questa volta della salute mentale\u201d. Dal suo canto, Monsignor Rex Ramirez, presidente dell'Echc, ha sottolineato il ruolo significativo della famiglia, della Chiesa e della comunit\u00e0, nel senso pi\u00f9 ampio, nell'affrontare questo problema che \u201csembra colpire particolarmente i giovani\u201d. Al contempo, il presule ha reso noto che nella sua diocesi, Naval, \u00e8 stato avviato [un ufficio specifico per la Pastorale per la salute](https://cbcpnews.net/cbcpnews/naval-diocese-creates-own-healthcare-ministry/) che, scorporato dalla Pastorale sociale e insieme alle parrocchie, cercher\u00e0 di raggiungere tutti i fedeli. Le attivit\u00e0 verranno portate avanti in collaborazione con le agenzie di salute pubblica, anche se la supervisione spetter\u00e0 alla diocesi stessa. Al centro del nuovo servizio ci saranno gli anziani, specialmente quelli pi\u00f9 malati e fragili, in risposta anche alla \u201cGiornata mondiale dei nonni e degli anziani\u201d, indetta da Papa Francesco il 31 gennaio e che verr\u00e0 celebrata, per la prima volta, il prossimo luglio. (IP)\n12 febbraio - IRLANDA Ddl suicidio assistito. Vescovi: \u00e8 un fallimento per la societ\u00e0. Appello a incentivare cure palliative\n\u201cIl suicidio assistito riflette il fallimento della compassione nella societ\u00e0\u201d: lo scrive la Conferenza episcopale di Irlanda (Icbc),\n[in una lunga e dettagliata nota riferita al progetto di legge \u201cMorire con dignit\u00e0\u201d](https://www.catholicbishops.ie/2021/02/12/bishops-submission-on-the-dying-with-dignity-bill-2020/). Il Ddl prevede \u201cl'assistenza per il raggiungimento di un fine-vita dignitoso e pacifico\u201d per gli adulti malati terminali che sono giudicati \u201ccompetenti a presentarne richiesta\u201d tramite una dichiarazione, la quale dovr\u00e0 essere controfirmata da due medici, dopo opportune verifiche. A firmare la nota episcopale sono il Consiglio per la Vita, organo consultivo istituito dai vescovi irlandesi, e il Gruppo consultivo di bioetica, ente accademico che consiglia i presuli in materia. \u201cAbbiamo la responsabilit\u00e0 morale di prenderci cura del nostro prossimo, secondo l\u2019immagine evangelica del Buon Samaritano\u201d, si legge nel documento che esorta a promuovere \u201cbuone cure palliative\u201d, le quali, \u201crispettando la vita e, allo stesso tempo, riconoscendo la mortalit\u00e0 umana, offrono ai malati terminali la migliore possibilit\u00e0 di giungere alla fine della vita in modo dignitoso e pacifico\". I vescovi deplorano, inoltre, \u201cil presupposto che \u00e8 alla base del suicidio assistito\u201d, ovvero il fatto che \u201cesista una vita senza valore, una vita che non vale pi\u00f9 la pena di essere vissuta\u201d. Si tratta di \u201cuna falsit\u00e0 che erode inevitabilmente la base stessa del rispetto e della tutela legale di ogni vita umana, indipendentemente dall'et\u00e0, dalla disabilit\u00e0, dalla competenza o dalla malattia\u201d. Il Ddl, per di pi\u00f9, \u201crappresenta una costrizione per la coscienza degli operatori sanitari che vi si oppongono, perch\u00e9 sanno che \u00e8 gravemente immorale e del tutto incompatibile con la loro vocazione di curare\u201d. E questo peso sulla loro coscienza \u201c\u00e8 inutile, sproporzionato e gravemente ingiusto\u201d. E ancora: la nota evidenzia che \u201cidentificare i professionisti della salute come coloro che assisteranno e, in certe circostanze, eseguiranno effettivamente il suicidio assistito secondo le istruzioni del loro cliente, \u00e8 seriamente dannoso per l'ethos e la credibilit\u00e0 delle professioni mediche, nonch\u00e9 cambia radicalmente il significato dell'assistenza sanitaria\u201d. La Chiesa cattolica irlandese ricorda, poi, che \u201cqualunque sia la prognosi e per quanto limitata siano le capacit\u00e0 di una persona, il suo valore come essere umano \u00e8 radicato in ci\u00f2 che \u00e8, piuttosto che nella sua aspettativa di vita o nella sua capacit\u00e0 di raggiungere certi standard di prestazione fisica o mentale\u201d. \u201cLa dignit\u00e0 umana si riferisce al valore individuale \u2013 continua la nota - ed \u00e8 inerente ad ogni persona umana, in virt\u00f9 della sua natura. Non \u00e8 quindi qualcosa di dato o conferito da una qualsiasi istituzione, legge, processo o standard di benessere fisico o mentale\u201d. L\u2019Icbc mette, inoltre, in guardia dal fatto che, se approvata, una simile proposta normativa \u201cindebolirebbe significativamente le tutele contro l'uccisione non consensuale di classi particolarmente vulnerabili di persone\u201d, che sarebbero quindi sempre pi\u00f9 a rischio. Particolare preoccupazione viene espressa dai vescovi per il fatto che progetto di legge \u201cnon richiede ai care givers di fornire adeguate cure palliative alla persona malata terminale\u201d. Ci\u00f2 significa che \u201cqualcuno potrebbe decidere di porre fine alla propria vita senza aver mai sperimentato ci\u00f2 che le cure palliative hanno da offrire e, quindi, potrebbe prendere questa decisione senza essere pienamente consapevole delle altre opzioni disponibili\u201d. Un\u2019altra \u201cgrave omissione\u201d \u00e8 che il Ddl non riconosce il fatto che \u201cmolti pazienti che richiedono il suicidio assistito sono depressi\u201d. Ma se ben curati, questi pazienti migliorano e sentono diminuire il loro desiderio di morte. Quindi, piuttosto che facilitare il suicidio assistito \u2013 sottolinea la nota \u2013 bisognerebbe \u201cmigliorare le cure psichiatriche e mediche per i malati terminali\u201d, offrendo loro nuove possibilit\u00e0 di vita. Quanto al principio della compassione, spesso \u201cpresentato come una giustificazione per il suicidio assistito\u201d, i vescovi ricordando che \u201cavere compassione significa proprio \u2018patire con\u2019 qualcuno\u201d. Per questo, il Ddl rappresenta un fallimento, una sconfitta nella sfida di \u201cprendersi cura dei malati terminali\u201d. Inoltre, \u201ccoloro che assistono un suicidio, qualunque siano le loro motivazioni \u2013 prosegue il documento - cooperano con l'autodistruzione di un'altra persona\u201d. Rispondendo, poi, a chi ribadisce la necessit\u00e0 di garantire l\u2019autonomia del paziente, i vescovi evidenziano che essa \u201criconosce il diritto di una persona ad essere trattata e curata secondo i suoi valori personali, le sue speranze e i suoi desideri\u201d, ma non \u00e8 un principio assoluto, \u201cperch\u00e9 come membri della societ\u00e0 le nostre decisioni possono avere serie implicazioni per gli altri\u201d. Quindi, l\u2019autonomia \u00e8 s\u00ec un bene, ma \u201cil suo esercizio deve essere coerente con i diritti degli altri e con tutti i requisiti di un comportamento umano e decente, perch\u00e9 nessun uomo \u00e8 un\u2019isola\u201d. L\u2019Icbc nota anche che, prevedere per legge il suicidio assistito, lo renderebbe in un certo senso \u201cbuono\u201d o \u201cdesiderabile\u201d, con la conseguenza che \u201cle cure di fine vita sarebbero ridotte ad un favore, piuttosto che ad un diritto\u201d, mettendo sotto pressione \u201cemotiva e sociale\u201d i malati terminali, i disabili e altri pazienti vulnerabili, i quali si sentirebbero costretti a \u201crisparmiare ad altri il peso di prendersi cura di loro\u201d. \u201cLe disposizioni del progetto di legge sono radicalmente contrarie al bene comune, all'uguale valore di tutte le vite umane e all'ethos della medicina\u201d, ribadisce ancora il documento episcopale. E a riprova del fatto che \u201cla logica del suicidio assistito spinge l'allargamento della pratica verso gruppi estremamente vulnerabili, come disabili o malati psichiatrici, e verso l'uccisione non consensuale\u201d, la Chiesa cattolica irlandese cita l\u2019esempio di Paesi come il Belgio, l\u2019Olanda e la Svizzera dove si registra \u201cun livello sorprendentemente alto di morti legalmente assistite senza esplicita richiesta\u201d. Non solo: \u201cIn Oregon i suicidi assistiti sono aumentati del 218 per cento negli ultimi 10 anni, mentre in Belgio e Olanda tale pratica rappresenta il 4,6 per cento di tutti i decessi, inclusi quelli di bambini e persone vulnerabili\u201d. Pertanto, i vescovi chiedono ai legislatori irlandesi di \u201cnon ignorare questi dati e di non sottrarsi alla gravissima responsabilit\u00e0 di riflettere sulla logica che li sottende\u201d, perch\u00e9 \u201cquando l'uccisione medicalizzata \u00e8 accettata come legittima in linea di principio e quando la verit\u00e0 che tutte le vite umane hanno lo stesso valore \u00e8 abbandonata, allora non c'\u00e8 pi\u00f9 alcun limite\u201d. Guardando infine alla pandemia da Covid-19 e a tutti gli sforzi compiuti da governo, operatori sanitari e popolazione per combatterla e proteggere le persone pi\u00f9 vulnerabili, i vescovi si dicono convinti del fatto che, in nome del \u201cservizio migliore nei confronti dell\u2019umanit\u00e0 e del bene comune\u201d, il Parlamento irlandese non debba approvare il Ddl \u201cMorire con dignit\u00e0\u201d, ma piuttosto investire risorse in favore delle cure palliative. (IP)\n12 febbraio - SIRIA L\u2019Istituto di Bossey propone un corso on line di introduzione agli studi ecumenici\nParte ad aprile il corso online \u201cInsieme verso l\u2019unit\u00e0. Fare Chiesa in un mondo frammentato\u201d organizzato dall\u2019Istituto Ecumenico Bossey del Consiglio ecumenico delle Chiese (Coe). La finalit\u00e0 \u00e8 aprire nuove prospettive agli studenti per esplorare le dimensioni bibliche, teologiche, etiche, sociali, interreligiose e missiologiche dell\u2019ecumenismo, come concepito dall\u2019Istituto Bossey. \u201cL\u2019Istituto \u00e8 unico nel suo modo di insegnare e promuovere incontri ecumenici da 75 anni - afferma il decano dell\u2019Istituto ecumenico, il pastore Lawrence Iwuamadi -. Questo nuovo corso online si ispira alla formazione in studi ecumenici, proposta ormai da tempo a Bossey, per far fronte all\u2019evoluzione delle dinamiche e delle configurazioni mutevoli dell\u2019ecumenismo su un supporto nuovo\u201d. Il pastore Iwuamadi evidenzia che il corso vuole rendere gli studi ecumenici accessibili nel tempo della pandemia, mentre il pastore Simone Sinn, decano associato e docente di Bossey, spiega che \u201cl\u2019obiettivo \u00e8 guidare gli studenti nell\u2019esplorazione delle relazioni ecumeniche nei loro contesti locali, nell\u2019interazione di un ampio gruppo studentesco internazionale\u201d. Il\n[corso](https://www.oikoumene.org/fr/node/71126), che ha gi\u00e0 aperto le [iscrizioni](https://wcccoe.recruiterbox.com/jobs/fk0uqqv/) in scadenza l\u20191 marzo, si svolger\u00e0 dal 5 aprile al 12 giugno. Introduce agli studi ecumenici e intende rafforzare le capacit\u00e0 d\u2019azione e il discernimento teologico degli studenti. (TC)\n12 febbraio - VIETNAM Festa del T\u1ebft. La vicinanza e l\u2019assistenza dei cattolici ai pi\u00f9 bisognosi\nIn occasione della festa del T\u1ebft, il Capodanno vietnamita, che quest\u2019anno cade proprio oggi, 12 febbraio, i cattolici di tutto il Paese si sono presi cura delle persone pi\u00f9 bisognose e hanno condiviso il proprio cibo, permettendo anche ai pi\u00f9 poveri di celebrare il nuovo anno lunare. La festa del T\u1ebft Nguy\u00ean \u0110\u00e1n, noto anche come \u201cFestival di Primavera\u201d, segue il calendario lunare e cade ogni anno tra la fine di gennaio e l\u2019inizio di febbraio. Durante i festeggiamenti, che di solito durano almeno tre giorni, i vietnamiti trascorrono del tempo con i loro amici e le loro famiglie, ricordando l\u2019anno passato e pregando per un felice anno nuovo. Tanti i cattolici che in questi giorni di festa e di fine anno hanno cercato di offrire vicinanza e assistenza ai meno fortunati. Tra questi, padre Joseph Pham Ba Lam, parroco di Hoa Hung, ad Ho Chi Minh City, - riporta UCA News -, che ha raccolto 300 pacchi dono nella sua parrocchia, distribuiti poi dagli operatori della Caritas a persone indigenti della zona. Pacchi contenenti sottaceti, carne di maiale e la tradizionale banh chung, una torta di riso quadrata fatta con fagioli mung, maiale e altri ingredienti. Suor Nguyen Ngoc Trinh, delle Ancelle del Sacro Cuore di Ges\u00f9, direttrice della Ai Linh Love School, ha riferito ad UCA News di aver offerto 420 banh chung agli studenti delle famiglie povere, ai membri del personale della scuola e alle famiglie indigenti nei pressi dell\u2019istituto. \"Il banh chung \u00e8 considerato tradizionalmente simbolo di benessere e di unit\u00e0 nel nuovo anno lunare, tuttavia molte famiglie di studenti e migranti non possono permetterselo\", ha spiegato la suora. Per questo motivo, la religiosa ha raccontato di aver iniziato, lo scorso anno, il programma Banh Chung-Sharing Love per i poveri. Anche padre Joseph Nguyen Huu Triet, parroco di Tan Sa Chau, ha spiegato di aver aperto un negozio di dolciumi e frutta nel cortile della sua chiesa, per poter devolvere il ricavato all\u2019acquisto di cibo per i pi\u00f9 poveri. A mobilitarsi, in questi giorni, sono stati anche la Caritas della diocesi di Ha Tinh, che ha fornito vestiti, latte, dolci e scarpe a 800 studenti, oltre a coperte e zanzariere a 200 famiglie che hanno perso le loro propriet\u00e0 nelle inondazioni dello scorso anno, e i gesuiti e le suore di altre due Congregazioni che, tra le altre cose, hanno aiutato molti malati di cancro, ricoverati ad Ho Chi Minh City, a tornare a casa, nella provincia di Ca Mau, nel delta del Mekong, per celebrare la festa del T\u1ebft con le loro famiglie. (AP)\n12 febbraio - ETIOPIA 100 giorni di conflitto nel Tigray. Allarme Caritas: grave catastrofe umanitaria\nCento giorni di conflitto, cento giorni di sofferenza per la popolazione, cento giorni di catastrofe umanitaria: il calendario del Tigray, regione settentrionale dell\u2019Etiopia, segna purtroppo queste date. Da novembre, infatti, \u00e8 in atto un violento scontro tra le forze regolari etiopiche e quelle del Fronte popolare di liberazione del Tigray, con gravi ricadute sulla vita dei civili: decine di migliaia le vittime, oltre 2,3 i milioni di persone che necessitano di aiuto umanitario e pi\u00f9 di 1,3 milioni gli sfollati interni. Una situazione drammatica davanti alla quale la Caritas Etiopia, insieme a Caritas Italiana, lancia l\u2019allarme: \u201cVi \u00e8 urgente bisogno di assistenza sanitaria, cibo, protezione per le categorie pi\u00f9 vulnerabili, alloggi temporanei, accesso ad acqua e igiene -\n[si legge in una nota](http://s2ew.caritasitaliana.it/materiali/comunicati/2021/CS_05_12-02-2021.pdf) \u2013 Preoccupa anche la condizione dei circa 96mila rifugiati eritrei ospitati in diversi campi nella regione, alcuni dei quali risultano essere gravemente danneggiati\u201d. Il conflitto, per di pi\u00f9, infierisce su una popolazione gi\u00e0 provata da \u201cmalnutrizione, carenza di servizi essenziali, catastrofi naturali come l\u2019invasione delle locuste, nonch\u00e9 la pandemia da Covid-19\u201d che in Etiopia ha fatto registrare 145mila casi in totale ed oltre 2mila decessi. La Caritas locale, dunque, supportata dalla sua omologa italiana, si \u00e8 prontamente attivata avviando una rete di coordinamento per \u201cgarantire una risposta umanitaria adeguata\u201d, grazie ad \u201cun ampio programma di aiuti della durata di un anno\u201d. Il progetto \u00e8 stato lanciato \u201cper offrire un supporto nutrizionale ai bambini minori di 5 anni malnutriti e la distribuzione di voucher per l\u2019acquisto di cibo, la consegna di semi e animali per la ripresa di attivit\u00e0 di sostentamento familiare\u201d. \u00c8 in corso anche la distribuzione di materiale agli sfollati (materassi, abiti, coperte, utensili per cucinare, secchi per la raccolta e la conservazione dell\u2019acqua), nonch\u00e9 la consegna diretta di acqua potabile Al contempo, per offrire un sopporto medico-sanitario a bambini e anziani, sono previsti kit per il trattamento dei traumi, aiuto piscologico e assistenza didattica per i minori sfollati. Infine, \u00e8 in programma l\u2019avvio di attivit\u00e0 che favoriscano il dialogo e la convivenza pacifica. Per sostenere tutti questi progetti, la Caritas Italiana lancia un appello alla solidariet\u00e0: chi volesse contribuire, pu\u00f2 trovare tutte le informazioni utili sul sito [www.caritas.it](http://www.caritas.it/). \u201cCessino le violenze, siano tutelati i civili, sia garantito l\u2019accesso agli aiuti, si torni al dialogo e le popolazioni possano ritrovare la pace\u201d, conclude la nota. L\u2019appello della Caritas si unisce a quelli di tanti altri organismi ecclesiali che hanno invocato la pace per la regione del Tigray, tra cui i vescovi dell\u2019Etiopia, quelli dell\u2019Eritrea e i presuli del Regno Unito. Anche l\u2019Amecea (Associazione delle Conferenze Episcopali Membro dell'Africa Orientale) e il Secam (Simposio delle Conferenze episcopali di Africa e Madagascar) hanno chiesto, in questi mesi, un cessate-il-fuoco immediato, mentre il Consiglio mondiale delle Chiese ha pregato \u201cper la fine del conflitto, per il ritorno sicuro degli sfollati e per un processo di riconciliazione inclusivo che porti a una pace sostenibile per tutti in Etiopia\". In ultimo, ma non per importanza, vanno ricordate le esortazioni alla \u201cricomposizione pacifica delle discordie\u201d e alla fine delle violenze, lanciate da Papa Francesco [all\u2019Angelus dell'8 novembre](http://www.vatican.va/content/francesco/it/angelus/2020/documents/papa-francesco_angelus_20201108.html) e nel [Messaggio Urbi et Orbi](http://www.vatican.va/content/francesco/it/messages/urbi/documents/papa-francesco_20201225_urbi-et-orbi-natale.html) di Natale. (IP)\n12 febbraio - SRI LANKA Cardinale Ranjith: \u201cSe non sar\u00e0 resa giustizia alle vittime dell\u2019attacco di Pasqua, mi rivolger\u00f2 alla Corte Internazionale di Giustizia\u201d\n\"Se la Commissione presidenziale e il governo non renderanno giustizia alle vittime dell'attacco di Pasqua, mi rivolger\u00f2 alla Corte Internazionale di Giustizia\". Queste le parole del cardinale Malcolm Ranjith, arcivescovo di Colombo \u2013 riporta UCA News -, in una dichiarazione rilasciata ieri, 11 febbraio, in cui ha esortato il governo a fornire una copia del Rapporto finale dell\u2019indagine della Commissione presidenziale sugli attacchi terroristici della domenica di Pasqua 2019, per scoprire chi ci sia dietro. Attacchi a tre chiese e a tre hotel di lusso, ad opera del gruppo estremista islamico locale National Thowheed Jamath, in cui hanno perso la vita almeno 279 persone e ne sono state ferite 500. Il porporato si \u00e8 detto insoddisfatto \u201cper il modo in cui il Criminal Investigation Department (CID) ha condotto le indagini sugli attacchi di Pasqua e per il modo in cui il CID ha agito\u201d. \u201cLa nostra gente non pu\u00f2 pi\u00f9 tollerare tutto questo\u201d ha affermato. \u201cSe non otterremo giustizia dalla Commissione o dal governo, dovremo prendere provvedimenti\u201d, ha aggiunto. Il Rapporto finale della Commissione presidenziale, nominata dall'ex presidente Maithripala Sirisena nel 2019, composto da 472 pagine e 215 allegati, \u00e8 stato consegnato al presidente Gotabaya Rajapaksa il 1\u00b0 febbraio e, secondo quanto riferito dal ministro dei Mass Media e dell\u2019Informazione, Keheliya Rambukwella, sar\u00e0 presto discusso in sede governativa. (AP)\n12 febbraio - ECUADOR L'Episcopato firma una convenzione quadro di cooperazione interistituzionale con l\u2019Istituto Ecuadoriano di Sicurezza Sociale\nLa Conferenza Episcopale Ecuadoriana (CEE) ha firmato, nei giorni scorsi, una convenzione quadro di cooperazione interistituzionale con l'Istituto Ecuadoriano di Sicurezza Sociale (IESS) \u2013 si legge sul sito web dell\u2019Episcopato - per l'accompagnamento e il sostegno dei pazienti, dei familiari e del personale degli istituti per la sicurezza sociale. A firmare l\u2019accordo, a nome della CEE: monsignor Luis Cabrera, OFM, arcivescovo di Guayaquil e presidente della Conferenza episcopale ecuadoriana, e monsignor David De La Torre, SS.CC., vescovo ausiliare di Quito e segretario generale, nonch\u00e9 rappresentante legale, dell'organismo; e a nome dello IESS, Patricio Camino, vice direttore generale, e Mauricio Flores, direttore provinciale dello IESS Pichincha. Monsignor Cabrera, nel suo intervento, ha ringraziato l'Istituto Ecuadoriano di Sicurezza Sociale per questa convenzione che permette l'assistenza spirituale ai pazienti ricoverati, indipendentemente dalle loro convinzioni, tenendo conto che \"la salute integrale \u00e8 uno dei diritti fondamentali dell'essere umano\". \"Vogliamo essere un sostegno e un aiuto per i pazienti ricoverati \u2013 ha dichiarato - in modo che possano essere ben curati\". Patricio Camino, da parte sua, ha voluto sottolineare che \"con questo tipo di convenzione, lo IESS rafforza molti legami che si basano su principi fondamentali di rispetto\u201d. \u201cQuesto \u2013 ha affermato - \u00e8 un grande contributo per gli ecuadoriani che sono nei nostri centri sanitari e anche per le loro famiglie\". Il vicedirettore generale dello IESS ha, quindi, ringraziato la Conferenza Episcopale per l\u2019aiuto, \u201caffinch\u00e9 i nostri servizi, oltre che tecnici, siano sostenibili dal punto di vista spirituale e umano\u201d. \u201cGrazie per il vostro impegno per la salute e la societ\u00e0\", ha concluso Patricio Camino. (AP)\n12 febbraio - ITALIA XXIX Giornata mondiale del malato. Monsignor Delpini: \u201cDio compie le sue opere in tutti: in quelli che possono fare molto e in quelli che non possono fare niente\u201d\n\u201cMaria rivela che ci\u00f2 che rende superbi e prepotenti \u00e8 destinato a finire nel niente. Quello che vale, quello che realmente conta non \u00e8 \u201cl\u2019efficienza, la capacit\u00e0 di fare, di fare bene, di fare in fretta\u201d, e nemmeno \u201cla ricchezza, il poter fare, andare, comprare, mostrare i segni di quanto uno possiede\u201d o \u201cil potere, quello di dare valore o toglierlo a una persona, a un gruppo, a una iniziativa\u201d. \u201cQuello che d\u00e0 veri motivi per cantare \u00e8 lo sguardo di Dio, \u00e8 l\u2019opera di Dio, \u00e8 la benedizione di Dio\u201d. Queste le parole pronunciate dall\u2019arcivescovo di Milano, monsignor Mario Delpini - si legge nel comunicato stampa dell\u2019Arcidiocesi di Milano -, nella Messa per la XXIX Giornata mondiale del malato, nella Basilia di Santa Maria di Lourdes, a Milano, ieri pomeriggio. \u201cDio - ha spiegato l\u2019arcivescovo - compie le sue opere in tutti\u201d: \u201cin quelli che possono fare molto, che hanno tante risorse, che hanno tanta salute, tanti talenti\u201d e \u201cin quelli che non possono fare niente, che sono malati, che sono anziani, che sono costretti all\u2019inattivit\u00e0\u201d. Sempre ieri, nella mattina, l\u2019arcivescovo di Milano, nella liturgia della Parola, organizzata dall\u2019Ufficio diocesano per la Pastorale della Salute, nel Santuario diocesano \u201cBeato don Carlo Gnocchi\u201d, rivolgendosi agli ammalti, aveva paragonato il malato ad un prigioniero chiuso nella sua cella, cui \u201c\u00e8 impedito tutto quello che prima era consueto e quotidiano\u201d e di comunicare con gli altri. Il prigioniero, quindi, \u201cha bisogno dell\u2019amicizia come dell\u2019aria\u201d e l\u2019incontro \u201ccon una persona amica \u00e8 come una porta che si apre su un sentiero promettente: il malato non pu\u00f2 forse andare molto lontano, ma sa che c\u2019\u00e8 un sentiero. Un giorno forse potr\u00e0 correre in libert\u00e0\u201d. Paragonando, dunque, il tempo della malattia ad un tempo di ingiusta detenzione, pieno di angoscia, rabbia e smarrimento, il presule aveva concluso, ricordando, che anche in una \u201ccella desolata si aprono porte: la porta dell\u2019amicizia, la porta del buon pastore, la porta di Maria, ianua coeli\u201d. (AP)\n11 febbraio - TERRA SANTA I Commissariati di Terra Santa festeggiano il 14 e 15 febbraio sei secoli di storia\nCelebrano 600 anni i Commissariati di Terra Santa. \u00c8 la bolla \u201cHis quae pro ecclesiasticarum\u201d di Papa Martino V del 14 febbraio 1421 ad essere considerata il loro atto di nascita. Creati per sostenere la missione nei luoghi di Ges\u00f9, furono inizialmente affidati dai frati francescani ad alcuni laici. Loro responsabilit\u00e0 era \u201cprocurare\u201d aiuti economici per la Terra Santa: fu cos\u00ec che nacque la figura del Procuratore, e in seguito quella del commissario, riferisce la Custodia di Terra Santa. I 67 Commissariati oggi attivi festeggeranno luned\u00ec i loro 6 secoli di storia, con celebrazioni eucaristiche di ringraziamento per i benefattori di Terra Santa. \u201cLa storia colloca la loro nascita durante un periodo duro per la vita della Custodia, in cui era necessario un forte sostegno alla missione in Terra Santa - racconta fr. Marcelo Ariel Cichinelli, delegato custodiale per i Commissari di Terra Santa\u201d. Il primo laico incaricato \u00e8 citato in atti risalenti al 1392 ed \u00e8 il mercante Ruggero Contarini. Nel corso dei secoli i laici furono poi sostituiti da frati francescani, tanto che oggi tutti i Commissari di Terra Santa sono religiosi nominati dal loro superiore territoriale, in accordo con il custode di Terra Santa. Nel corso dei secoli i Commissariati di Terra Santa si sono diffusi in tutto il mondo. Si deve alla corona spagnola, ad esempio, la creazione di commissariati a Citt\u00e0 del Mexico, Lima, Cartagena, Quito e a Buenos Aires alla fine XVI secolo, poco dopo quelli di Madrid e dell\u2019attuale Santiago de Compostela. Mentre fu la corona lusitana, dopo la fondazione del Commissariato di Lisbona, a sostenere l\u2019istituzione dei commissariati generali di Ouro Preto, Salvador de Bahia e Rio de Janeiro. Nel tempo, i commissari hanno assunto la funzione di \u201cambasciatori\u201d dei Luoghi Santi, arrivando anche ad organizzare pellegrinaggi. Oggi rappresentano dei ponti tra la missione della Terra Santa e le Chiese locali e il loro operato \u00e8 promosso non solo dall\u2019Ordine Francescano ma pure dalla Chiesa stessa, che li sostiene anche grazie alla\n[\u201cCollecta pro Locis Sanctis\u201d](https://www.custodia.org/it/colletta-pro-terra-sancta), istituita da Papa Leone XIII il 26 dicembre 1887 e ripetuta annualmente nel giorno del Venerd\u00ec Santo. \u201cA 600 anni di distanza la Custodia vuole celebrare questo istituto e dire grazie a Dio e alla Chiesa per l\u2019autorizzazione di questa istituzione - sottolinea fr. Marcelo -. Vogliamo comunicare al mondo che non siamo fermi a 600 anni fa, ma questa figura si \u00e8 sempre evoluta seguendo i tempi e camminandogli accanto anche attraverso i [congressi dei commissari](https://www.custodia.org/it/node/155959), di cui l'ultimo risale solo alla fine del 2018, e il lavoro continuo di animazione\u201d. (TC)\n11 febbraio - REGNO UNITO Abusi. Pubblicato Rapporto annuale della National Catholic Safeguarding Commission: sei punti-chiave per le vittime\nSono sei i punti-chiave per la tutela delle vittime di abusi, indicati nel\n[Rapporto annuale pubblicato dalla National Catholic Safeguarding Commission (Ncsc)](https://www.cbcew.org.uk/annual-safeguarding-report-2019/), organismo indipendente che opera all\u2019interno della Chiesa cattolica in Inghilterra e Galles. Il Report, riferito all\u2019anno 2019, \u00e8 stato diffuso il 10 febbraio e si apre con una prefazione dell\u2019allora presidente della Commissione, Chris Pearson, prematuramente scomparso il 30 gennaio. Il primo punto indicato dal documento \u00e8 quello della \u201ccomunicazione\u201d: occorre \u201crispondere con onest\u00e0, umilt\u00e0 e cuore aperto\u201d, si legge nel testo; segue il richiamo ad \u201cascoltare con il cuore\u201d: \u201cNon c'\u00e8 bisogno di sospendere le proprie facolt\u00e0 critiche, ma di imparare ad ascoltare dal profondo del cuore \u2013 spiega il Rapporto - incontrare i sopravvissuti e le vittime di abusi; sedersi faccia a faccia con loro, ascoltare le loro storie, cercare di capire come si sentono\u201d. In terzo luogo, l\u2019Ncsc esorta a \u201criconoscere i problemi\u201d, in modo \u201cvero e onesto\u201d, \u201cchiedendo scusa e facendo sul serio\u201d per \u201cmostrare tolleranza zero nei confronti degli abusi o di qualsiasi tipo di copertura\u201d. E ancora: la Commissione esorta alla preghiera, affinch\u00e9 \u201cDio non venga lasciato fuori dalle soluzioni\u201d, e richiama l\u2019importanza della \u201cformazione\u201d: \u201cBisogna dare la priorit\u00e0 \u2013 spiega il Rapporto - a livelli appropriati di formazione che siano forniti da chi \u00e8 adeguatamente qualificato per farlo, da un punto di vista professionale e personale, tenendo conto della sua credibilit\u00e0 dal punto di vista delle vittime e dei sopravvissuti\u201d. Centrale anche la raccomandazione di non far mai calare l\u2019attenzione: \u201cNon dare per scontato e non dire ai sopravvissuti di cosa hanno bisogno, ma chiederlo a loro. Ascoltare, rispettare, rispondere e supportare le loro necessit\u00e0\u201d. Dai dati della relazione, emerge che \u201cil 96 per cento delle parrocchie ha un rappresentate per la salvaguardia\u201d e che \u201cun ulteriore 2 per cento ha avviato accordi in questo senso\u201d. Ampia, inoltre, la gamma di corsi di formazione fornita al personale addetto, cos\u00ec da \u201csostenerlo nel loro ruolo cruciale di assicurare che le politiche e le procedure nazionali di salvaguardia siano seguite, creando un ambiente sicuro a livello parrocchiale\u201d. I Piani di salvaguardia \u201crimangono uno strumento efficace\u201d, tanto che ora quelli in vigore sono 479, con un aumento del 3 per cento rispetto al 2018. Per quanto riguarda i minori, tra il 2018 e il 2019 il numero di persone contro cui sono state mosse accuse o espresse preoccupazioni \u00e8 aumentato del 29 per cento. 161, in totale, gli individui accusati in questo periodo; tra loro, il 77 ricopriva incarichi per nomina della Chiesa, mentre il 23 per cento non aveva alcun legame con i ruoli ecclesiali. Simili le cifre che riguardano gli adulti, sempre tra il 2018 ed il 2019: in aumento del 14 per cento il numero di persone contro cui sono state avanzate accuse o preoccupazioni; 79 gli individui accusati, di cui il 73 per cento ricopriva incarichi nella Chiesa, mente il 27 per cento non aveva legami con essa. Alcuni dati riguardano anche le donne: il Rapporto evidenzia, ad esempio, che 9 religiose hanno ricevuto accuse e che, in questi casi, \u201cl'abuso sessuale rappresenta il 10 per cento delle denunce, quello fisico ed emotivo l'80 per cento, mentre nel 10 per cento dei casi l\u2019abuso \u00e8 sconosciuto\u201d. La Relazione sottolinea, inoltre, \u201critardi significativi nella denuncia degli abusi sui minori\u201d avvenuti in passato, il che \u201crimane un problema rilevante per la Chiesa cattolica di Inghilterra e Galles\u201d. Ed anche se oggi molte persone, soprattutto adulte, denunciano l\u2019abuso entro l\u2019anno o pochi anni in cui esso \u00e8 avvenuto, tuttavia \u201cbisogna incoraggiare e facilitare la denuncia\u201d di tale crimine \u201cnel momento in cui si verifica, in modo che le vittime possano ricevere un sostegno tempestivo e i responsabili possano essere affrontati\u201d. Il Report 2019 \u00e8 dedicato al tema dell\u2019impatto\u201d: \u201cL'abuso sui minori causa danni significativi e ha effetti traumatici a lungo termine nell'et\u00e0 adulta \u2013 si legge nel documento - Tutti noi proviamo vergogna per il profondo impatto causato dagli abusi sessuali perpetrati da coloro che occupano posizioni di fiducia e di potere nella Chiesa cattolica\u201d. Non solo: l'abuso ha \u201cun effetto a catena in quanto ha conseguenze sulla vittima, la sua famiglia, gli amici, i sacerdoti, la vita religiosa e su tutti i fedeli\u201d. La Chiesa cattolica in Inghilterra e Galles ha, quindi, \u201cla responsabilit\u00e0 di rispondere pastoralmente e spiritualmente per assicurare un efficace sistema di salvaguardia che prevenga e risponda a tutte le forme di abuso su bambini, giovani e adulti a rischio\u201d. \u201cTutta la Chiesa ha bisogno di ascoltare la voce delle vittime e dei sopravvissuti e di imparare da ci\u00f2 che ascolta \u2013 conclude il Rapporto - La sua responsabilit\u00e0 pastorale e spirituale, infatti, \u00e8 quella di camminare a fianco di coloro che sono stati feriti, permettere che la loro voce sia ascoltata, e riconoscere sempre il loro contributo nella risposta e nella prevenzione di tale crimine\u201d. (IP)\n11 febbraio - FILIPPINE Giornata mondiale malato. Monsignor Baylon: riconoscere ruolo e valore della famiglia nella cura delle persone\n\u201cRiconoscere il grande ruolo e valore della famiglia nella cura delle persone\u201d, perch\u00e9 \u201cper i malati non \u00e8 importante solo la guarigione fisica, ma anche l\u2019attenzione e la comprensione da parte dei loro cari\u201d: questo il cuore del\n[messaggio](https://www.ucanews.com/news/bishop-appeals-to-filipino-families-to-care-for-the-sick/91360) diffuso da Monsignor Joel Baylon, vescovo di Legazpi, nelle Filippine, in occasione della Giornata mondiale del malato che si celebra oggi, in coincidenza con la memoria liturgica della Beata Vergine di Lourdes. Esortando ogni nucleo familiare ad essere \u201cuna culla di amore e comprensione\u201d per i malati, il presule ha ricorda che i sofferenti necessitano di \u201cun approccio olistico\u201d per guarire. La preghiera e la presenza delle persone care, dunque, sono \u201cessenziali\u201d per rendere il dolore \u201cpi\u00f9 sopportabile\u201d e per far sentire i malati \u201camati ed accuditi\u201d. A causa delle restrizioni anti-Covid19, che nel Paese ha provocato 542mila casi ed oltre 11mila morti, quest\u2019anno i sacerdoti filippini non potranno amministrare il Sacramento dell\u2019unzione degli infermi; tuttavia Monsignor Baylon sottolinea: \u201cLa nostra missione per i malati continuer\u00e0\u201d attraverso \u201cla preghiera che \u00e8 sempre uno strumento efficace in tutte le missioni della Chiesa\u201d. \u201cLa grazia di Dio \u2013 spiega infatti il presule \u2013 scorre ancora e non \u00e8 limitata alla presenza fisica\u201d. Centrale, dunque, la celebrazione di Messe per i malati, che sacerdoti locali sono esortati a presiedere, sempre nel pieno rispetto delle normative anti-contagio. \u201cLa preghiera non \u00e8 un modo per dimenticare le difficolt\u00e0 della vita \u2013 sottolinea il vescovo di Legazpi \u2013 bens\u00ec \u00e8 un mezzo per renderci responsabili verso il prossimo in difficolt\u00e0\u201d. Al contempo, i fedeli vengono incoraggiati a compiere opere di misericordia o a fare donazioni ad enti benefici che si prendono cura dei malati. L\u2019appello del presule \u00e8 stato raccolto, in particolare, dalla Caritas locale che ha deciso di tenere un Rosario on line per tutti i malati e di organizzare una raccolta di beneficenza per i pazienti ricoverati in ospedale. (IP)\n11 febbraio - SUD SUDAN #coronavirus. Monsignor Kussala al governo: consentire Messe pubbliche, la gente ne ha bisogno\nLa popolazione del Sud Sudan \u00e8 scoraggiata dalla pandemia, si sente sopraffatta e, per di pi\u00f9, molte persone non hanno accesso ad Internet e non possono seguire la Messa in streaming su web; per questo, il bisogno di partecipare di persona alle celebrazioni liturgiche \u00e8 impellente. Cos\u00ec, in sintesi, Monsignor Edward Hiiboro Kussala, vescovo di Tombura-Yambio, si rivolge al governo di Juba, per chiedere che venga ripensato il divieto di culto pubblico, stabilito di fronte alla seconda ondata di pandemia da Covid-19. Nel Paese africano, finora, si contano circa 5mila casi in totale ed oltre 70 decessi. \u201cEsorto il governo a revocare la sua decisione di vietare il culto comunitario \u2013\n[afferma il presule](https://www.aciafrica.org/news/2823/south-sudanese-bishop-urges-government-to-reverse-ban-on-public-worship) - I benefici delle celebrazioni con concorso di popolo sono enormi, considerato anche che la maggior parte delle persone ha scarso o nessun accesso alla tecnologia\" e quindi non ha modo di partecipare alla Messa on line. \"Come cristiani \u2013 aggiunge - abbiamo una speranza radicata in Dio che ci conforta al di l\u00e0 della paura stessa\". \"In un momento come questo \u2013 sottolinea il presule - la Chiesa \u00e8 qui per offrire conforto e sostegno spirituale a tutti. Abbiamo il dovere di prenderci cura gli uni degli altri, ma in particolare di coloro che sono vulnerabili o che possono essere pi\u00f9 a rischio\". Di qui, l\u2019esortazione rivolta all\u2019intera nazione \u201ca pregare per coloro che sono in prima linea\u201d nella lotta alla pandemia. Al contempo, Monsignor Kussala chiede che il governo ascolti il parere degli esponenti religiosi sulle misure da prendere per fermare i contagi: \"In una crisi come questa, vorremmo esortare l\u2019esecutivo a consultarsi con le Chiese e le comunit\u00e0 di fede sul modo migliore per unire i nostri sforzi e combattere questo problema con tutte le nostre energie e risorse\". Ribadendo, quindi, che \"la chiusura unilaterale di chiese, moschee e luoghi di culto indebolisce e danneggia le anime delle persone\", il presule ricorda ai fedeli la possibilit\u00e0 di recarsi in chiesa per la preghiera privata e li incoraggia, se particolarmente vulnerabili o a rischio, a pregare comunque, restando a casa. In Sud Sudan, il decreto di chiusura \u00e8 stato emesso dall\u2019esecutivo il 3 febbraio e riguarda anche asili, scuole, universit\u00e0 e tutti gli istituti di formazione. Sono esclusi soltanto le sessioni d\u2019esame gi\u00e0 programmate, purch\u00e9 espletate nel pieno rispetto delle normative igienico-sanitarie di sicurezza. Vietati anche gli eventi sportivi e politici, gli incontri sociali e la preghiera in moschea. (IP)\n11 febbraio - ITALIA A Milano un progetto con Caritas Ambrosiana per assicurare cure anti-Covid agli ultimi\nGarantire cure mediche alle persone gravemente emarginate nell\u2019emergenza Covid: \u00e8 nato per questo stradUSCA, il progetto che coinvolge Caritas Ambrosiana, Casa della carit\u00e0, Fondazione Culturale San Fedele e l\u2019Associazione San Fedele onlus-Assistenza sanitaria e proposto ad ATS Citt\u00e0 Metropolitana di Milano. Il nome scelto intende richiamare l\u2019acronimo dell\u2019Unit\u00e0 Speciale di Continuit\u00e0 Assistenziale in questo caso rivolta prioritariamente a chi sta in strada. Alle persone prive di medico di medicina generale e segnalate ambulatori del volontariato, unit\u00e0 mobili, centri di ascolto, da oggi viene offerta la possibilit\u00e0 di fare un tampone antigenico rapido, qualora presentino sintomi sospetti di coronavirus o siano stati a stretto contatto con malati di Covid-19. Il progetto prevede anche l\u2019assistenza della persona nell\u2019intero percorso di cura nel caso di riscontro di positivit\u00e0, con la valutazione delle condizioni cliniche, della possibilit\u00e0 di isolamento e l\u2019attivazione del tracciamento dei contatti. Nel caso in cui le persone non avessero la possibilit\u00e0 di isolarsi in un ambiente idoneo, potranno essere inviate nelle strutture predisposte allo scopo da ATS e Comune di Milano. Caritas Ambrosiana, Casa della carit\u00e0, Fondazione Culturale San Fedele e Associazione San Fedele onlus-Assistenza sanitaria, in pratica intendono dare una risposta di cura alle persone agli \u201chard-to-reach\u201d, difficili da raggiungere. L\u2019assistenza sanitaria \u00e8 offerta su appuntamento presso le sedi di via san Bernardino 4, via Brambilla 10 e Galleria Hoepli. (TC)\n11 febbraio - STATI UNITI Vescovi chiedono status temporaneo protetto per cittadini di America Centrale, colpiti da uragani\nL\u2019amministrazione Biden fornisca una designazione, per 18 mesi, di Status temporaneo protetto (Tps) ai cittadini stranieri di El Salvador, Guatemala, Honduras e Nicaragua, devastati dagli uragani Eta e Iota a novembre 2020: lo chiede la Conferenza episcopale degli Stati Uniti (Usccb),\n[in una nota](https://www.usccb.org/news/2021/catholic-leaders-urge-temporary-protected-status-and-foreign-assistance-central-american) a firma dei Monsignori Mario Dorsonville e David J. Malloy di Rockford, presidenti rispettivamente della Commissione per le migrazioni e del Comitato giustizia e pace, ai quali si aggiunge Sean Callahan, presidente dei Catholic Relief Services. Secondo la legge statunitense, il Tps \u00e8 una tutela temporanea e rinnovabile dell'immigrazione che permette agli individui di rimanere e lavorare legalmente nel Paese durante un periodo in cui si ritiene che non sia sicuro, per loro, tornare nella loro nazione d'origine a causa di determinate condizioni, incluso il disastro ambientale. \"I recenti uragani Eta e Iota \u2013 si legge nella nota episcopale - hanno devastato le comunit\u00e0 dell'America Centrale. Oltre a fornire l\u2019assistenza necessaria alle popolazioni in difficolt\u00e0, gli Stati Uniti hanno la responsabilit\u00e0 morale di offrire ai cittadini stranieri di questi Paesi, attualmente presenti negli Usa, una protezione umanitaria temporanea\u201d. Nicaragua, El Salvador, Honduras e Guatemala, ribadiscono i presuli, \u201cstanno affrontando le conseguenze di un disastro ambientale\u201d. Pertanto, l\u2019amministrazione viene \u201csollecitata fortemente\u201d a designare il Tps per tali Paesi \u201cper un periodo di 18 mesi\u201d. \u201cLe condizioni attuali \u2013 infatti - impediscono ai cittadini stranieri di tornare a casa in sicurezza e la gestione del loro ritorno non farebbe che aumentare le sfide gi\u00e0 esistenti\u201d, per di pi\u00f9 in un contesto \u201caggravato dalla pandemia da Covid-19\u201d che \u201cmette maggiormente a dura prova le risorse limitate sul campo e crea ulteriori complicazioni\u201d. Richiamando \u201ci valori, le leggi e gli ideali\u201d che stanno \u201ca cuore agli americani\u201d, nonch\u00e9 l\u2019impegno come cristiani, i vescovi, insieme \u201calle persone di fede in tutti gli Stati Uniti\u201d, pregano \u201cper una rapida ripresa da queste tempeste devastanti e una risposta umana per coloro che ne sono colpiti\". Scatenatisi in poco meno di due settimane, gli uragani Eta e Iota hanno colpito i Paesi dell\u2019America Centrale rispettivamente il 3 e il 16 novembre, lasciando una scia di morte e distruzione. Il bilancio delle vittime conta oltre 200 defunti, innumerevoli dispersi e danni strutturali per milioni di dollari. In diverse occasioni, Papa Francesco ha lanciato appelli alla preghiera e alla solidariet\u00e0, in particolare [agli Angelus dell\u20198](http://www.vatican.va/content/francesco/it/angelus/2020/documents/papa-francesco_angelus_20201108.html) e del [29 novembre ](https://www.vaticannews.va/it/papa/news/2020-11/dopo-angelus-papa-prega-per-america-centralecolpita-da-uragani.html). (IP)\n11 febbraio - ITALIA Lanciata su web Radio Onda UER, l\u2019emittente dell\u2019Universit\u00e0 Europea di Roma\nAnche l\u2019Universit\u00e0 Europea di Roma ha una web radio. Sono iniziate il 5 febbraio scorso le trasmissioni di Radio Onda UER, l\u2019emittente nata nell\u2019ambito delle attivit\u00e0 di Formazione Integrale dell\u2019ateneo fondato dai Legionari di Cristo. I programmi sono realizzati in collaborazione con gli studenti e il\n[sito internet della radio](https://www.universitaeuropeadiroma.it/formazioneintegrale/radio-onda-uer/) offre gi\u00e0 alcuni podcast di trasmissioni da ascoltare e scaricare. Il palinsesto propone trasmissioni su temi di responsabilit\u00e0 sociale, eccellenza umana, formazione integrale, sport, cultura, musica e spiritualit\u00e0. \u201cL\u2019avvio di Radio Onda UER rappresenta un passo molto importante per la nostra giovane universit\u00e0 - spiega il giornalista Carlo Climati, coordinatore dell\u2019iniziativa, all\u2019Ufficio Nazionale per le Comunicazioni Sociali della Conferenza episcopale italiana -. Stiamo vivendo un\u2019esperienza bellissima di dialogo con i nostri studenti, che collaborano attivamente alle trasmissioni. La nostra principale fonte di ispirazione sono i Messaggi per le Giornate Mondiali delle Comunicazioni Sociali di Papa Francesco. Questa web radio, infatti, vuole diffondere una cultura di dialogo, di incontro e di accoglienza - prosegue Climati -. Non ci limiteremo solo a comunicare, ma sapremo anche e soprattutto ascoltare, dando spazio a tutte e a tutti\u201d. (TC)\n11 febbraio - ITALIA Al via alla rassegna cinematografica sul dialogo interreligioso \u201cFedi in gioco a scuola\u201d\nFar riflettere i giovani su pregiudizi, razzismi, discriminazioni e promuovere pace, solidariet\u00e0, responsabilit\u00e0 e non violenza attraverso film e corti: \u00e8 l\u2019obiettivo di\n[\u201cFedi in gioco a scuola\u201d](https://www.saledellacomunita.it/fedi-in-gioco-a-scuola-2/), la seconda edizione della rassegna cinematografica sul dialogo interreligioso promossa dall\u2019Acec, l\u2019Associazione Cattolica Esercenti Cinema, per educare gli studenti, attraverso il cinema, all\u2019incontro e al confronto tra fedi diverse. Partito questo mese, il progetto coinvolger\u00e0, fino al 31 maggio, 370 classi, e circa 10mila studenti di ogni ordine e grado, con un programma gratuito di documentari e cortometraggi di livello internazionale, (scelti in collaborazione con Religion Today Filmfestival. Data l\u2019emergenza Covid-19 e la conseguente chiusura delle sale cinematografiche, fa sapere l\u2019Ufficio Nazionale per le Comunicazioni Sociali della Conferenza episcopale italiana, la proposta si articoler\u00e0 online. Le sale dell\u2019Acec, circa 30 su tutta la penisola, organizzeranno proiezioni online per le scuole, grazie alla partnership tecnica di Mymovies. La visione sar\u00e0 accompagnata da una scheda didattica di approfondimento, redatta da esperti di media education, e \u2013 per i cortometraggi \u2013 anche da un video di commento che potr\u00e0 supportare la discussione in classe. Saranno inoltre proposti webinar con la partecipazione di rappresentanti di diverse religioni, critici cinematografici, accademici, autori, attori e registi. \u201cAttraverso la seconda edizione di \u201cFedi in gioco a scuola\u201d, l\u2019Associazione - afferma il segretario generale Francesco Giraldo - intende stimolare la coscienza critica delle persone verso la cultura dell\u2019incontro e della pace. Per favorire un\u2019idea di dialogo interreligioso \u00e8 importante comprendere il contesto odierno, intessuto da complessit\u00e0, dal pluralismo culturale e dal \u2018politeismo dei valori\u2019\u201d. Fra i titoli proposti dalla rassegna i cortometraggi vincitori del premio MigrArti come \u201cIl mondiale in piazza\u201d di Vito Palmeri, \u201cIndovina chi ti porto per cena\u201d di Amin Nour, \u201cPalla prigioniera\u201d di Hermes Mangialardo, i corti internazionali \u201cAve Maria\u201d di Basil Khalil (Francia, Germania, Palestina, 2015) e \u201cGas Pipe\u201d di Hossein Darabi (Iran, 2016); infine i documentari \u201cPaese nostro\u201d di Michele Aiello, Matteo Calore, Stefano Collizzolli, Andrea Segre, Sara Zava-rise, \u201cSorelle d\u2019Italia\u201d di Daniele Gaglianone e Stefano Collizzolli, \u201cIl Sistema Sanit\u00e0\u201d di Andrea De Rosa e Mario Pistolese, \u201cAfrican Dreamers\u201d del collettivo Hic Sunt Leones, e \u201cNel bene e nel male\u201d di Lorenzo Stanzani. (TC)\n11 febbraio - EL SALVADOR 28 febbraio, elezioni legislative. Vescovi: siamo tutti fratelli, nessuno sia indifferente a pace e bene comune\nUrne aperte il 28 febbraio nel Salvador, per le elezioni parlamentari: i cittadini aventi diritto al voto saranno chiamati a rinnovare i 48 seggi dell\u2019Assemblea legislativa. In vista della tornata elettorale, la Conferenze episcopale nazionale (Cedes) ha diffuso\n[un lungo messaggio intitolato \u201cSiamo tutti fratelli e sorelle\u201d](https://www.iglesia.org.sv/wp-content/uploads/2021/02/CEDES-MENSAJE-8F.pdf) ed aperto dal versetto del Vangelo di Giovanni \u201cAmatevi gli uni gli altri, come io vi ho amato\u201d (13,34). In primo luogo, i presuli scattano una fotografia della situazione attuale del Paese, sottolineando \u201cla crudele esperienza della pandemia\u201d, che ha provocato oltre 56mila casi e pi\u00f9 di 1.700 decessi; il clima di tensione e \u201cla mancanza di dialogo\u201d politico e sociale; \u201ci gravi attacchi all\u2019ambiente, nostra casa comune\u201d, il cui emblema \u00e8 \u201cla scarsit\u00e0 d\u2019acqua\u201d su tutto il territorio nazionale e \u201cla tragedia delle migrazioni forzate\u201d che portano le persone a radunarsi \u201cin grandi carovane\u201d ed affrontare \u201cabusi, pericoli, umiliazioni e, a volte, la morte\u201d per \u201ccercare un futuro migliore\u201d altrove. Non solo: il dramma delle migrazioni \u00e8 stato aggravato dalla stessa pandemia e dagli uragani Eta e Iota che hanno colpito la regione negli ultimi mesi. Tutto questo, scrivono i presuli, \u201cnon dovrebbe lasciarci indifferenti\u201d. Nel Salvador, continua il messaggio, si vive \u201cnell\u2019angoscia\u201d a causa di \u201cpovert\u00e0, disoccupazione, insicurezza, violenza e incertezza sul futuro\u201d. Un quadro drammatico di fronte al quale la Chiesa ha reagito, accompagnando le organizzazioni della societ\u00e0 civile nella richiesta di una riforma costituzionale, affinch\u00e9 sia riconosciuto \u201cil diritto umano all\u2019acqua e al cibo per tutti i salvadoregni\u201d. La riforma \u00e8 stata approvata, ma i vescovi ricordando che essa entrer\u00e0 in vigore \u201csolo se sar\u00e0 ratificata dall\u2019Assemblea legislativa che risulter\u00e0 dalle elezioni del 28 febbraio\u201d. Per questo i vescovi incalzano: \u201cSenza acqua, non c\u2019\u00e8 vita. Non si pu\u00f2 giocare con la vita del nostro popolo\u201d, anche perch\u00e9 il grido della terra \u00e8 strettamente connesso con quello dei bisognosi e ad entrambi va prestato ascolto, in nome \u201cdella pace e della giustizia\u201d. Soffermandosi, poi, sulla pandemia da Covid-19, che \u201ccontinua a strappare vite preziose ogni giorno, seminando incertezza e angoscia\u201d, i presuli del Salvador ricordano che \u201cnessuno si salva da solo\u201d ed esortano alla promozione di \u201cuna cultura della cura come via della pace\u201d, in nome del bene comune. Gratitudine ed ammirazione vengono, inoltre, espresse ai medici, agli operatori sanitari e a tutti coloro che, \u201ccon grande dedizione e sacrificio\u201d, restano accanto ai malati, anche a rischio della propria vita. Di qui, l\u2019esortazione a \u201csradicare la cultura dell\u2019indifferenza, del rifiuto e dello scontro\u201d, oggi cos\u00ec prevalente, per dare spazio \u201calla cultura della pace\u201d. Ci\u00f2 sar\u00e0 possibile, spiegano ancora i vescovi, avviando \u201cun processo educativo basato su valori che rendano possibile la riconciliazione\u201d, perch\u00e9 l\u2019educazione, soprattutto se \u201caperta e inclusiva, capace di ascolto paziente, dialogo costruttivo e comprensione reciproca\u201d, costituisce \u201cuno dei pilastri pi\u00f9 giusti e solidali della societ\u00e0\u201d. Di qui, il richiamo a valorizzare e tutelare la famiglia, \u201cnucleo fondamentale della societ\u00e0, in cui si impara a vivere nelle relazioni e nel rispetto reciproco\u201d. Anche i mass-media sono chiamati in causa dai presuli, in quanto hanno il compito di \u201ctrasmettere un sistema di valori basato sul riconoscimento della dignit\u00e0 di ogni persona e di ogni comunit\u00e0 linguistica, etnica e religiosa, nonch\u00e9 dei diritti fondamentali che ne derivano\u201d. In quest\u2019ottica, la Cedes ricorda le parole di Monsignor Oscar Romero, Arcivescovo di San Salvador assassinato il 24 marzo 1980 e canonizzato nel 2015, che nella sua ultima omelia, invoc\u00f2 \u201cil rispetto della dignit\u00e0 della persone e la salvezza del bene comune del popolo\u201d. Quanto alla campagna elettorale che si sta svolgendo in questi giorni, i vescovi salvadoregni ne deplorano \u201cla mancanza di dialogo e di rispetto dell\u2019avversario\u201d e il clima di \u201cintolleranza e disprezzo\u201d che vi si respira. \u201cCrediamo fermamente che questo non \u00e8 il modo di costruire un progetto nazionale \u2013 sottolinea il messaggio episcopale \u2013 Abbiamo il diritto di vivere in pace\u201d, perch\u00e9 tutti siamo stati creati \u201cad immagine e somiglianza di Dio\u201d. A tal proposito, la Cedes fa riferimento a tre recenti documenti di Papa Francesco: l\u2019Enciclica \u201c [Fratelli tutti sulla fraternit\u00e0 e l\u2019amicizia sociale](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d; il [Messaggio](http://www.vatican.va/content/francesco/it/messages/peace/documents/papa-francesco_20201208_messaggio-54giornatamondiale-pace2021.html) per la 54.ma Giornata mondiale della pace del 1.mo gennaio ed il [videomessaggio](http://www.vatican.va/content/francesco/it/messages/pont-messages/2021/documents/papa-francesco_20210204_videomessaggio-giornata-fratellanza-umana.html) per la Giornata internazionale della fraternit\u00e0 umana, celebrata per la prima volta il 4 febbraio. In quest\u2019ultimo, il Pontefice afferma che \u201co siamo fratelli o tutto crolla\u201d e richiama \u201cal rispetto, alla mano tesa, all\u2019ascolto a cuore aperto, alla fermezza nelle proprie convinzioni, all\u2019accettazione sincera\u201d perch\u00e9 \u201co si \u00e8 fratelli o si \u00e8 nemici\u201d. Rispondendo, poi, indirettamente a chi si domanda perch\u00e9 \u201ci pastori della Chiesa si interessino di politica\u201d, i vescovi affermano: \"La Chiesa ha un ruolo pubblico che non si limita alle sue attivit\u00e0 di assistenza ed educazione, ma che cerca la promozione della persona umana e della fratellanza universale\u201d. In questo senso, \u201cla politica migliore \u00e8 una delle forme pi\u00f9 preziose della carit\u00e0, perch\u00e9 si pone al servizio del bene comune\u201d. In vista della tornata elettorale, dunque, i presuli esortano i cittadini a cercare, nei candidati, \u201cl\u2019interesse per il bene comune del Paese, specialmente dei pi\u00f9 poveri e degli esclusi\u201d. \u201cIl voto \u00e8 un diritto ed un dovere per ogni cittadino \u2013 sottolinea ancora il messaggio \u2013 Esso deve essere espresso in modo consapevole, libero e responsabile. Bisogna votare secondo coscienza, rettamente formati e pensando al futuro\u201d, nel pieno rispetto di \u201cchi non la pensa come noi\u201d. Per questo, \u201cle elezioni sono un pilastro fondamentale della democrazia\u201d, grazie alle quali si costruisce \u201cil Paese che sogniamo\u201d. Si tratta di princip\u00ee che vanno ricordati oggi pi\u00f9 che mai, afferma la Cedes, considerata \u201cla crisi profonda, aggravata dalla pandemia\u201d che sta attraversando El Salvador. Tuttaiva, non bisogna rassegnarsi, incalzano i presuli, bens\u00ec reagire con \u201cil dialogo, il rispetto, la tolleranza e la solidariet\u00e0\u201d, perch\u00e9 solo cos\u00ec si potr\u00e0 realizzare \u201cun progetto di nazione\u201d. Il messaggio episcopale si conclude con l\u2019invocazione a San Giuseppe, nell\u2019anno a lui dedicato per il 150.mo anniversario della sua proclamazione a Patrono della Chiesa universale, e con la preghiera a Dio affinch\u00e9 \u201cconceda al popolo del Salvador di scegliere, \u201cin un clima di armonia e di pace, le persone pi\u00f9 adatte, quelle che possono legiferare meglio a favore di tutti i salvadoregni e in difesa dei loro diritti\u201d. (IP)\n11 febbraio - PANAMA I vescovi: i vaccini anti-Covid siano garantiti a tutti, si risolva l\u2019emergenza educativa e si opti per uno sviluppo pi\u00f9 equo ed efficace\nL\u2019impatto della pandemia nella societ\u00e0, la necessit\u00e0 di un piano etico per i vaccini e l\u2019emergenza educativa sono state al centro della prima assemblea ordinaria dell\u2019anno della Conferenza episcopale panamense riunitasi dall\u20198 al 10 febbraio. Nel loro messaggio finale i presuli, che ricordano la ricorrenza, quest\u2019anno, del bicentenario dell\u2019Indipendenza del Paese dalla Spagna, vogliono incoraggiare uomini e donne e dare loro speranza, evidenziando che in questo ultimo anno la Chiesa ha accompagnato i fedeli e l\u2019intera nazione, provati dall\u2019emergenza sanitaria. \u201cAbbiamo verificato con gioioso stupore, la risposta creativa e illuminante di una Chiesa viva\u201d si legge nel messaggio. Dai sacerdoti vicini ai malati e alle famiglie nel dolore, alla disponibilit\u00e0 di tanti laici che si sono impegnati nel volontariato, si \u00e8 consolidata una pastorale sociale attiva e attenta, precisano i vescovi, che richiamano l\u2019invito di Papa Francesco, nel Messaggio per la Giornata Mondiale della Pace di quest\u2019anno 2021, a praticare la cultura della cura come via di pace. Esprimendo poi apprezzamento per il personale sanitario e per tutti coloro che si impegnano nella lotta alla pandemia, i presuli esortano \u201ca non abbassare la guardia\u201d e ad osservare le misure di sicurezza per evitare il contagio e le norme stabilite per le celebrazioni liturgiche. Per i vescovi, poi, la somministrazione dei vaccini deve essere garantita a tutti, occorre impedire che sia monopolio dei pi\u00f9 potenti e vanno osservati correttamente i protocolli. \u201cOggi pi\u00f9 che mai - aggiungono i presuli - si impongono trasparenza e piena responsabilit\u00e0 nell\u2019uso delle risorse e del denaro pubblico\u201d. La Conferenza episcopale lancia inoltre l\u2019allarme istruzione, specificando che l\u2019era digitale, con le sue nuove tecnologie, ha messo a dura prova il sistema educativo. Parte della popolazione scolastica non vi ha accesso, n\u00e9 dispone di risorse nelle proprie case e scuole per potervisi adeguare, e il problema, osservano i vescovi, va considerato al di l\u00e0 della pandemia, perch\u00e9 diverr\u00e0 una questione di tutti i giorni nel processo educativo nazionale. \u201cL\u2019attenzione speciale per quei bambini e adolescenti privi di attrezzature tecnologiche e accesso a internet per seguire le lezioni virtuali, si complica ancora di pi\u00f9 senza genitori o tutori che li accompagnino\u201d specificano inoltre i presuli, che rilevano quanto importante sia considerare bambini e giovani con disabilit\u00e0, perch\u00e9 possano essere efficacemente inseriti nei processi di apprendimento. Infine i presuli rimarcano che la pandemia ha aggravato i problemi sociali, in particolare la disuguaglianza e l\u2019esclusione, e che la ripresa economica del Paese dovrebbe tener conto, soprattutto, del benessere della persona, perch\u00e9 l\u2019economia \u00e8 per l\u2019essere umano e non il contrario. Dunque, per la Conferenza episcopale, \u201cle azioni annunciate per la ripresa economica, dopo ampie e continue consultazioni, devono garantire un nuovo modello economico che nella sua applicazione consenta uno sviluppo pi\u00f9 equo, sicuro ed efficace\u201d. \u201c\u00c8 urgente che tutte le forze attive nel Paese, nella societ\u00e0 politica e nella societ\u00e0 civile, partecipino al dialogo proposto - concludono i presuli -. Che il dialogo sia aperto e onesto, che proponga soluzioni ai problemi pi\u00f9 immediati e urgenti\u201d. Per questo, a quanti sono coinvolti nel dialogo, i vescovi raccomandano disponibilit\u00e0 a raggiungere il consenso sui piani adottati e applicati, lasciando da parte gli interessi di parte e cedendo il passo alla tolleranza, al rispetto e alla fiducia reciproca. (TC)\n10 febbraio - ITALIA Una mostra itinerante dedicata a Caspar Friedrich, pittore della presenza di Dio nella natura\nUn pittore romantico, divenuto simbolo di un\u2019epoca. Caspar Friedrich \u00e8 considerato il pi\u00f9 rappresentativo esponente della pittura del Romanticismo tedesco. A lui \u00e8 dedicata la mostra itinerante promossa dal Meeting per l\u2019amicizia tra i popoli \u201cFriedrich, un viandante in un mare di luce\u201d. Rinviata lo scorso anno a causa della lockdown, l\u2019esposizione nel corso del 2021, non appena le condizioni lo permetteranno, sar\u00e0 allestita in varie sedi tra Verona e Brescia ed \u00e8 stata al centro lo scorso 9 febbraio di una presentazione sui canali Facebook e Youtube dell\u2019organizzazione no profit Rivela, promotrice di varie mostre itineranti. Durante la diretta web inserita nel ciclo di eventi online \u00abIl dono della speranza. Testimonianze da un tempo difficile\u00bb non poteva mancare un riferimento al capolavoro di Friedrich: \u00abIl viandante sul mare di nebbia\u00bb, un olio su tela del 1818 e conservato alla Hamburger Kunsthalle di Amburgo. E\u2019 un\u2019opera emblematica della spiritualit\u00e0 cristiana del pittore: un personaggio di spalle in cima ad un monte, guarda un paesaggio avvolto da una coltre di nebbia, attraversata dalle rocce e dal profilo della cima del Rosenberg,. E\u2019 quest\u2019altura della Svizzera boema nell\u2019immaginario di Friedrich a rappresentare Dio, una presenza forte e rassicurante che non abbandona nel cammino di una vita, fatta di prove e incertezze, ma anche dalla consolazione della fede. Certamente non \u00e8 stata immune da sofferenze, lutti, malattie e angoscia l\u2019esistenza di Friedrich, artista profondamente religioso che individuava nella centralit\u00e0 di Cristo il senso della storia. Un pittore della natura, che non dipingeva all\u2019aria aperta, ma nel silenzio del suo studio. Solitario, amante delle camminate in montagna e appassionato disegnatore della natura, amico di grandi intellettuali tedeschi del tempo, Friedrich sapeva cogliere il bello di ci\u00f2 che osservava per parlare della presenza di Dio e della morte quale passaggio verso la vita eterna. \u201cDevo concedermi totalmente a ci\u00f2 che mi circonda, unirmi alle mie nuvole e alle rocce, per riuscire ad essere quello che sono. La Natura \u2013 scriveva Friedrich - mi serve per comunicare con la Natura, e con Dio\u201d. \u201cIl pittore non deve soltanto dipingere ci\u00f2 che vede davanti a s\u00e9, ma anche ci\u00f2 che vede in s\u00e9\u201d. Nell\u2019unione fra la visione esterna e la visione interna Friedrich indicava dunque l segreto per un quadro autentico e sincero. \u201cL\u2019unica vera sorgente dell\u2019arte \u00e8 il nostro cuore, il linguaggio di un animo infallibilmente puro. Un\u2019opera che non sia sgorgata da questa sorgente pu\u00f2 essere soltanto artificio. Ogni autentica opera d\u2019arte viene concepita in un\u2019ora santa e partorita in un\u2019ora felice, spesso senza che l\u2019artista ne sia conscio, per impulso interiore del cuore.\u201d La mostra itinerante \u00e8 stata presentata per la prima volta al Meeting di Rimini del 2002 per offrire un incontro con un grande artista e con la sua proposta di cercare la presenza immancabile di Colui che ci ama sempre per primo in ogni istante della vita, e di saper ascoltare la Sua consolazione nella natura e nella sua bellezza. (PO)\n10 febbraio - PORTOGALLO \u201cDalla fede alla vita \u2013 in famiglia\u201d: cammino di Quaresima della diocesi di Aveiro\n\u201cDalla fede alla vita \u2013 in famiglia\u201d: ha questo tema\n[il cammino proposto dalla diocesi di Aveiro](http://www.diocese-aveiro.pt/v2/?p=20262), in Portogallo, in vista della Quaresima. L\u2019iniziativa offre proposte e contenuti specifici per bambini e ragazzi, rievocando le origini del cristianesimo. I minori delle comunit\u00e0 diocesane sono, infatti, invitati a costruire un pannello raffigurante un pesce, simbolo dei cristiani, e il nome di Ges\u00f9. Il primo tassello del pannello andr\u00e0 posizionato Mercoled\u00ec delle Ceneri, 17 febbraio; le parti successive, invece, andranno aggiunte di volta in volta nelle domeniche di Quaresima, insieme alle lettere che compongono il nome di Ges\u00f9. L\u2019immagine dovr\u00e0 essere completata il 28 marzo, domenica delle Palme. Il cammino di riflessione offre anche un video con due personaggi, denominati \u201cQuaresima\u201d e \u201cMetanoia\u201d, che spiegano come prepararsi alla Pasqua di Risurrezione. Per gli adolescenti, invece, \u00e8 previsto un podcast settimanale che invita alla riflessione e alla preghiera, sia individuale che di gruppo. Il materiale preparato dalla diocesi presenta, inoltre, alcuni passi biblici sui quali meditare, nonch\u00e9 alcune \u201csfide\u201d che ogni fedele pu\u00f2 affrontare spiritualmente nelle diverse settimane: in particolare, di volta in volta i cattolici sono esortati a pentirsi, credere nel Vangelo, cambiare, ricostruire, illuminare la vita, seguire l\u2019altro, seguire Ges\u00f9 e annunciarLo. Ogni riflessione spirituale dovr\u00e0 essere accompagnata da un gesto concreto, come quello di scrivere un messaggio di incoraggiamento per un amico o un familiare in difficolt\u00e0, recitare una preghiera in silenzio o decidere un atteggiamento o un\u2019abitudine da modificare nella propria vita. Da ricordare che venerd\u00ec 12 febbraio verr\u00e0 diffuso il consueto Messaggio del Pontefice per la Quaresima. Quest\u2019anno, Papa Francesco ha scelto per tema \u201cEcco, noi saliamo a Gerusalemme\u2026 (Mt 20,18). Quaresima: tempo per rinnovare fede, speranza e carit\u00e0\u201d. La presentazione del documento pontificio avverr\u00e0 con una conferenza stampa in programma alle ore 11.30 presso la Sala Stampa della Santa Sede e seguibile anche on line. Interverranno il Cardinale Peter Kodwo Appiah Turkson, prefetto del Dicastero per il Servizio dello sviluppo umano integrale; Monsignor Bruno-Marie Duff\u00e9, segretario del medesimo Dicastero e, in video-collegamento, la dottoressa Marcela Szymanski, rappresentante della Fondazione pontificia \"Aiuto alla chiesa che soffre\". (IP)\n10 febbraio -TERRA SANTA Allarme varianti Covid-19 a Taybeh. La Casa per anziani Beit Afram adattata a centro per i malati\nLa Casa per anziani Beit Afram di Taybeh, in Terra Santa gestita dalle suore Serve del Signore e della Vergine di Matar\u00e0, ramo femminile della Famiglia Religiosa del Verbo Incarnato, \u00e8 stata adattata come centro i malati di Covid-19. La decisione \u00e8 stata presa, con il sostegno del Patriarcato Latino di Gerusalemme e la supervisione del Ministero della Salute palestinese e del Comune in seguito al lockdown imposto dal governatore di Ramallah e al-Bireh, Laila Ghannam, dopo la scoperta di casi del nuovo ceppo britannico del coronavirus a Taybeh. Ad oggi, riferisce il portale del Patriarcato latino di Gerusalemme, sono stati registrati 139 casi. Nella casa per anziani di Beit Afram sono 26 le persone che lo hanno contratto; si tratta di 17 anziani residenti, 5 dipendenti, 2 suore dell\u2019Istituto del Verbo Incarnato e 2 volontarie. Non potendo ricoverare gli anziani contagiati negli ospedali, \u00e8 stato deciso di curare i positivi nella stessa struttura. Fino al 14 febbraio chiese, scuole, asili e strutture ricettive dovranno restare chiusi, mentre all\u2019ingresso del villaggio sono stati disposti posti di blocco della polizia. Sul suo account Facebook, il parroco di Taybeh, p. Johnny Abu Khalil, ha lanciato un appello: \u201cAbbiamo un disperato bisogno di uomini e donne che lavorino presso la Casa per anziani Beit Afram per le prossime due settimane\u201d. In tanti hanno risposto e ad oggi sono state scelte due persone, mentre l\u2019Istituto del Verbo Incarnato ha inviato due religiose. La casa per anziani, in questo ultimo periodo, \u00e8 stata sostenuta da generose donazioni di organizzazioni palestinesi governative, enti di beneficenza e senza scopo di lucro, nonch\u00e9 da tanta altra gente. \u201c\u00c8 un momento davvero difficile ma tutto andr\u00e0 per il meglio - ha detto suor Mar\u00eda P\u00eda, madre superiora della Casa per anziani Beit Afram -. Voglio ringraziare tutte le persone che ci hanno aiutato in questi giorni e ci hanno portato medicine, cibo e persino chiamato per chiederci come stavamo. Sono anche grata per il sostegno del Patriarcato latino e della mia superiora suor Mar\u00eda del Cielo Leyes\u201d. La Casa per anziani Beit Afram \u00e8 stata fondata nel 2005 dal Patriarcato latino di Gerusalemme. La sua missione \u00e8 offrire un ambiente sano agli anziani attraverso l\u2019assistenza sanitaria. Amministrata dal Patriarcato, la Casa era stata affidata nel 2011 alla Comunit\u00e0 Filhos de Maria. Il 15 agosto dello scorso anno sono subentrate le Serve del Signore e alla Vergine di Matar\u00e0. (TC)\n10 febbraio COLOMBIA Episcopato: lo Statuto Temporaneo di Protezione per i Migranti Venezuelani (ETPV) prezioso strumento di accoglienza e integrazione\nLa Conferenza Episcopale colombiana e il suo Segretariato Nazionale di Pastorale Sociale - Caritas Colombia hanno accolto con favore l\u2019annuncio del governo di uno Statuto Temporaneo di Protezione per i Migranti Venezuelani (ETPV) di 10 anni, che mira a regolarizzare 1,7 milioni di venezuelani che si trovano nel Paese privi di documenti, consentendo loro di accedere all\u2019attivit\u00e0 lavorativa, all\u2019istruzione e alle cure sanitarie. In un comunicato, diffuso ieri sul sito web dell\u2019Episcopato, i vescovi hanno affermato che lo Statuto rappresenta \u201cuna valida risposta volta a promuovere l'accoglienza, la protezione, la promozione e l'integrazione della popolazione migrante\u201d. \u201cLa sua implementazione - si legge nel testo - sar\u00e0 un atto fraterno che far\u00e0 s\u00ec che la popolazione che arriva nel nostro territorio possa godere dei diritti fondamentali di tutte le persone e possa accedere alle opportunit\u00e0 di una vita dignitosa\u201d. I vescovi hanno ricordato come la Chiesa, le sue diocesi, le congregazioni religiose, i gruppi e i movimenti apostolici, con tutti i loro organismi pastorali, al pari della comunit\u00e0 nazionale e internazionale, abbiano sempre cercato di contribuire per fornire una risposta integrale ai bisogni di chi nel tempo ha cercato protezione in Colombia. E ora continuer\u00e0 comunque questa sua opera di sostegno alla popolazione migrante e rifugiata, \u201cpromuovendo una politica pubblica sulla migrazione che si concentri sui diritti umani e promuova soluzioni durevoli e sostenibili per le persone che hanno bisogno di protezione internazionale\u201d. (AP)\n10 febbraio ITALIA Le associazioni di volontariato di Torino invitate da monsignor Nosiglia a coordinarsi con le istituzioni per aiutare i senza fissa dimora\nUn confronto per identificare alcune proposte operative al fine di affrontare, gestire e accompagnare le persone senza dimora. Lo ha voluto questa mattina l\u2019arcivescovo di Torino, monsignor Cesare Nosiglia, ed ha radunato 16 tra le principali realt\u00e0 associative di volontariato di ispirazione ecclesiale e altre impegnate nello stesso ambito che da tempo sono al fianco dei senzatetto del capoluogo piemontese. Nel corso dell\u2019incontro, riferisce un comunicato dell\u2019arcidiocesi di Torino, sono stati identificati i punti fondamentali per poter avviare un\u2019azione concreta: la necessit\u00e0 di una maggiore cura per tutto il percorso di accompagnamento delle persone senza dimora, dal primo approccio fino all\u2019elaborazione di un progetto personalizzato; la revisione delle modalit\u00e0 e delle ubicazioni di accoglienza notturna; l\u2019interazione con operatori qualificati, sia nell\u2019ambito sociale che in quello sanitario, e il coinvolgimento di enti appositi; l\u2019animazione diurna; la cura di una buona comunicazione pubblica. Le associazioni hanno ribadito la piena disponibilit\u00e0 a sostenere l\u2019impegno della citt\u00e0 per i senza fissa dimora, in attesa delle indicazioni progettuali che le istituzioni dovranno definire secondo la strategia discussa ieri in un vertice svoltosi in Prefettura. L\u2019auspicio \u00e8 che questo percorso si svolga in tempi brevi, soprattutto perch\u00e9 coinvolge la vita di tante persone e la crescita coesa della citt\u00e0. (TC)\n10 febbraio - SINGAPORE Arcivescovo Goh: s\u00ec al vaccino, proteggere la salute nostra e altrui \u00e8 un dovere morale\n\u201cDio ci ha dato il dono della vita. Abbiamo tutti il dovere morale di proteggere la nostra salute e di perseguire il bene comune della salute di tutti nella societ\u00e0\u201d: lo scrive Monsignor William Goh, Arcivescovo di Singapore,\n[in una Lettera pastorale](https://www.catholic.sg/pastoral-letter-on-covid-19-vaccine/) dedicata al tema della \u201cmoralit\u00e0 della vaccinazione anti-Covid-19\u201d. Attraverso la missiva, il presule \u2013 che informa di aver ricevuto la prima dose di vaccino il 2 febbraio e che a fine mese si sottoporr\u00e0 alla seconda \u2013 risponde ai dubbi e alle perplessit\u00e0 di diversi fedeli su quanto sia \u201cmoralmente accettabile ricevere un vaccino creato con l'uso di linee cellulari moralmente compromesse, derivate dalle cellule di feti umani abortiti\u201d. Riprendendo la relativa [nota della Congregazione per la Dottrina della fede](https://press.vatican.va/content/salastampa/it/bollettino/pubblico/2020/12/21/0681/01591.html), pubblicata a dicembre 2020, Monsignor Goh spiega che le linee cellulari risalenti a feti abortiti negli anni \u201960 e \u201970, \u201cnon sono usate come ingredienti nei vaccini, ma funzionano come una sorta di \u2018terreno biologico\u2019 in cui si sviluppa un vaccino\u201d. Quindi, \u201cla connessione dei vaccini di oggi con gli aborti originali \u00e8 piuttosto remota\u201d. Di conseguenza, secondo la Chiesa, \u201c\u00e8 moralmente accettabile per noi usare tali vaccini, se non sono disponibili altri antidoti ottenuti eticamente, e se abbiamo ragioni sufficientemente serie o gravi\u201d, come quella di \u201cfar parte di una categoria vulnerabile\u201d, o \u201cse le vaccinazioni sono necessarie per aiutare a costruire l'immunit\u00e0 di gregge e porre fine all'epidemia\u201d. Per questo, il presule ricorda che \u201cla vaccinazione sembra essere il miglior mezzo a nostra disposizione ora per fermare o rallentare una pandemia che ha gi\u00e0 ucciso pi\u00f9 di due milioni di persone nel mondo\u201d. E questa \u201c\u00e8 una ragione sufficientemente grave per vaccinarsi, anche se il vaccino deriva da linee cellulari moralmente compromesse\u201d. Al contempo, Monsignor Goh sottolinea che \u201cabbiamo tutti un enorme debito di gratitudine\u201d nei confronti di medici, operatori sanitari, fornitori di servizi essenziali, volontari addetti alla sicurezza delle chiese, che \u201channo lavorato instancabilmente in prima linea, e senza paura, per arginare la marea del virus\u201d. Di qui, l\u2019esortazione dell\u2019Arcivescovo di Singapore a tutti i fedeli, affinch\u00e9 \u201csi vaccinino per il bene della comunit\u00e0\u201d. Se, tuttavia, qualcuno dovesse decidere di non farlo, \u201cper ragioni mediche o di coscienza\u201d, il presule raccomanda di \u201cfare tutto il possibile\u201d per seguire le normative sanitarie anti-contagio, tra cui indossare la mascherina, igienizzarsi spesso le mani, rispettare il distanziamento sociale. In tal modo, si potranno tutelare \u201cle persone pi\u00f9 vulnerabili della societ\u00e0\u201d. Ricordando, infine, che quest\u2019anno la Chiesa di Singapore celebra il suo 200.mo anniversario, il presule spera che tutti possano essere \u201cispirati dal coraggio e dalla fede dei primi missionari\u201d per agire e sconfiggere \u201cinsieme, in solidariet\u00e0 con i nostri fratelli\u201d, il flagello del Covid-19. La Lettera pastorale si conclude con l\u2019invito alla preghiera \u201cincessante\u201d a Dio e con l\u2019esortazione ad \u201camare il prossimo, facendo ci\u00f2 che \u00e8 giusto\u201d. (IP)\n10 febbraio FRANCIA Le celebrazioni di domani a Lourdes per ricordare le apparizioni della Madonna a Bernadette\nTutto pronto a Lourdes, in Francia, per celebrare l\u2019anniversario della prima apparizione di Maria a Bernadette Soubirous avvenuta a Massabielle, lungo il fiume Gave, l\u201911 febbraio del 1858, e la Giornata mondiale del malato. Domani, alle 10, nella basilica San Pio X, monsignor Antoine H\u00e9rouard, delegato apostolico per il Santuario di Lourdes, presieder\u00e0 una messa che sar\u00e0 trasmetta in diretta dalle televisioni cattoliche. Dalle 14.30 alle 17 \u00e8 prevista l\u2019adorazione del Santissimo Sacramento nella basilica di Nostra Signora del Rosario, mentre alle 15.30 \u00e8 in programma il Rosario alla grotta, che sar\u00e0 ripetuto, in lingua italiana, alle 18 e alle 20.30, \u201caux flambeau\u201d. Chiuder\u00e0 la giornata la benedizione del rettore del santuario di Lourdes, monsignor Olivier Ribadeau Dumas. Domani si conclude anche la novena iniziata il 3 febbraio e alla quale i fedeli di tutto il mondo sono stati invitati ad unirsi associandosi alla\n[preghiera proposta dai cappellani di Lourdes](https://www.lourdes-france.org/neuvaine-preparatoire-a-la-solennite-de-notre-dame-de-lourdes/), con la possibilit\u00e0 di seguire Messa e Rosario su TV Lourdes. Esattamente 162 anni fa, la giovane Bernadette, accompagnata dalla sorella e da un\u2019amica, si trovava a Massabielle per raccogliere legna, quando, toltasi le calze per attraversare il torrente ed entrare nella grotta, ud\u00ec un rumore simile a una folata di vento, alz\u00f2 la testa verso la grotta e vide \u201cuna signora vestita di bianco\u201d che \u201cindossava un abito bianco, un velo bianco, una cintura blu e una rosa gialla su ogni piede\u201d. La piccola contadina si fece il segno della croce e recit\u00f2 il Rosario con la Signora, poi, terminata la preghiera, la Signora scomparve all\u2019improvviso. Seguirono, fino al 16 luglio 1858, altre 17 apparizioni. Rivelando di essere l\u2019Immacolata Concezione, Maria, Madre di Ges\u00f9, volle spiegare che tutto il suo essere consiste nel concepire il Figlio di Dio, nell\u2019essere tutta per Lui. \u201cPer questo \u00e8 Immacolata, abitata da Dio - spiega il sito web del Santuario di Lourdes -. Cos\u00ec la Chiesa ed ogni cristiano devono lasciarsi abitare da Dio per divenire a loro volta immacolati, radicalmente perdonati e graziati in modo da essere, anch\u2019essi, testimoni di Dio\u201d. (TC)\n10 febbraio - COLOMBIA Violenze nei dipartimenti di Cauca e Nari\u00f1o. Vescovi di Popay\u00e1n: \u201cNon ci sar\u00e0 un altro futuro se persiste la piaga dell\u2019indifferenza\u201d\nI vescovi della Provincia Ecclesiastica di Popay\u00e1n, in un messaggio diffuso sul sito web dell\u2019Episcopato, hanno espresso il loro dolore e la loro preoccupazione per l\u2019inasprimento della violenza che ha provocato molteplici omicidi nei dipartimenti di Cauca e Nari\u00f1o, invitando tutti i membri della societ\u00e0 civile a confrontarsi con questa drammatica realt\u00e0 e a non ignorare questi gravi fatti, \u201cperch\u00e9 non ci sar\u00e0 un altro futuro se persiste la piaga dell'indifferenza\u201d. \u201cNon possiamo abituarci a contare i nostri morti: dobbiamo abituarci a coltivare e rispettare la vita, i diritti umani, l'intoccabile dignit\u00e0 di tutte le persone\u201d hanno affermato, sottolineando come tutti gli argomenti che cerchino di \u201cgiustificare la morte di questi fratelli e sorelle siano inaccettabili\u201d. Quindi, dopo aver esortato i violenti a fermarsi, \u201ca riflettere e ad aprire il loro cuore alla vocazione alla vita\u201d, i presuli hanno chiesto allo Stato colombiano di agire \u201ccon urgenza, prontezza ed efficacia\u201d per tutelare la vita e i beni di tutti i cittadini, in tutti i territori, soprattutto dove si trovano i pi\u00f9 poveri e i pi\u00f9 vulnerabili, affinch\u00e9 i colombiani non si sentano soli e indifesi e sentano invece di appartenere ad una patria che li protegge e li sostiene. Essi, rivolgendosi ai giovani che vivono in queste zone cos\u00ec difficili, hanno ricordato loro che \u201cil cammino per la felicit\u00e0 che tanto desiderano passa per il sentiero del bene\u201d e che non c'\u00e8 altra via che porti alla vita e alla vera gioia. Infine, i presuli hanno invitato i colombiani a preoccuparsi di pi\u00f9 dei giovani, ad ascoltarli e a comprenderne la realt\u00e0 e le ragioni. \"Lasciamoci contagiare dalla loro gioia e dalla loro speranza, circondiamoli di amore familiare e vicinanza comunitaria, offrendo loro opportunit\u00e0 che rendano dignitosi i loro progetti di vita\", perch\u00e9 \u2013 hanno concluso \u2013 \u201ci nostri giovani sono il patrimonio su cui verr\u00e0 costruito il futuro del nostro Paese\u201d. (AP)\n10 febbraio ITALIA #coronavirus. Oggi pomeriggio, preghiera di ringraziamento per medici e operatori sanitari, organizzato dalla CEI\n\u201cInvece un Samaritano. Preghiera di ringraziamento a Dio per i curanti\u201d.\u201d: \u00e8 questo il titolo dell\u2019iniziativa di preghiera che si terr\u00e0 nel pomeriggio di oggi, 10 febbraio, dalle ore 16.00 alle ore 17.00. Organizzato dall\u2019Ufficio nazionale per la Pastorale della Salute della Cei (Conferenza episcopale italiana), l\u2019evento si terr\u00e0 on line e potr\u00e0 essere seguito sul\n[canale Youtube](https://www.youtube.com/ChiesaCattolicaItaliana) o sulla [pagina Facebook](https://www.facebook.com/conferenzaepiscopaleitaliana/) della Cei. \u201cLe Cappellanie ospedaliere \u2013 si legge in [una nota](https://www.chiesacattolica.it/invece-un-samaritano-preghiera-di-ringraziamento-per-i-curanti/) \u2013 vivranno contemporaneamente un\u2019Adorazione Eucaristica per ringraziare Dio Padre del dono dei medici, infermieri e tutti i curanti che quotidianamente si dedicano volentieri e con professionalit\u00e0 alla cura e alle cure di ogni persona malata\u201d. La celebrazione, che si tiene alla vigilia della 29.ma Giornata mondiale del Malato, \u201cintende sottolineare l\u2019importanza di una presenza che costituisce, nella rete di collaborazione all\u2019interno delle strutture sanitarie e nel territorio, un elemento essenziale e irrinunciabile della relazione di cura, poich\u00e9 tutti i curanti non solo seguono il malato, ma costruiscono anche relazioni di cura con i suoi familiari\u201d. Per l\u2019occasione, \u00e8 stato preparato un apposito [libretto liturgico](https://salute.chiesacattolica.it/wp-content/uploads/sites/26/2021/01/29/UnSamaritano_Preghiera_20210210.pdf) che riporta intenzioni di preghiera per l\u2019operatore operoso, per chi si prende cura del debole e per i malati riconoscenti. Il testo contiene anche alcuni passi dai Vangeli di Luca e di Marco e diversi estratti dall\u2019Enciclica di Papa Francesco \u201c [Fratelli tutti](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d, che alla figura del Buon Samaritano dedica l\u2019intero secondo capitolo, e dalla Lettera \u201c [Samaritanus bonus](https://press.vatican.va/content/salastampa/it/bollettino/pubblico/2020/09/22/0476/01077.html)\u201d della Congregazione per la Dottrina della Fede sulla cura delle persone nelle fasi critiche e terminali della vita. Previste, infine, alcune testimonianze di medici e di ammalati. (IP)\n10 febbraio - ECUADOR Grazie al sostegno di tanti donatori la Caritas aiutate centinaia di famiglie colpite dall\u2019emergenza sanitaria\nSono oltre 4mila in Ecuador le persone che hanno ricevuto aiuti umanitari grazie alla campagna della Caritas \u201cNessuno sia lasciato indietro\u201d avviata per rispondere ai bisogni scaturiti dalla pandemia. Nei mesi di luglio e agosto, riferisce il portale di Caritas Ecuador, l\u2019azienda Beiersdorf, attraverso i suoi marchi Nivea e Farmacias Fybeca, ha aderito alla campagna \u201c\u00c8 tempo di prenderci cura di noi stessi e di aiutare\u201d e sono stati raccolti oltre 17mila dollari cui sono stati aggiunti pi\u00f9 di 7mila dollari arrivati da donazioni fatte attraverso il sito web di Caritas Ecuador e da un gruppo di ecuadoriani residenti in Giappone. Grazie a cinque micro-progetti di aiuto umanitario sono state sostenute famiglie delle province di Napo, Loja, Santo Domingo de los Tsachilas, Ca\u00f1ar e Ambato. In particolare, ad Ambato sono state fornite cure mediche e test di laboratorio e sono stati consegnati kit alimentari a 100 famiglie; a Santo Domingo de los Tsachilas sono state acquistate provviste di cibo per la mensa Sant\u2019Oscar Romero che serve 110 persone al giorno; a Ca\u00f1ar \u00e8 stato supportato un banco alimentare a beneficio della popolazione che vive in condizioni di estrema povert\u00e0; nella provincia di Loja a 300 famiglie sono arrivati viveri e prodotti per l\u2019igiene, a Napo a 540 famiglie. Tutti questi progetti hanno visto la Chiesa in prima linea attraverso la Caritas, che, con le braccia di volontari, parroci, laici e di tutto il suo staff, non ha mai smesso di prodigarsi per i pi\u00f9 bisognosi. (TC)\n10 febbraio - INDONESIA Messe e incontri di preghiera per celebrare la VII Giornata mondiale di preghiera e riflessione contro la tratta di persone\nL\u20198 febbraio, giorno in cui la Chiesa ricorda Santa Bakhita, schiava bambina del Sudan divenuta religiosa in Italia, le suore indonesiane hanno celebrato la VII Giornata mondiale di preghiera e riflessione contro la tratta di persone con preghiere interreligiose e celebrazioni eucaristiche. Suor Chatarina RGS, coordinatrice della rete internazionale di vita consacrata contro la tratta di persone Talitha Kum, nella provincia di Yogyakarta, nel corso di un incontro di preghiera interreligioso online \u2013 riporta UCA News - , ha ricordato che \u201cil traffico di esseri umani \u00e8 un crimine contro l'umanit\u00e0\u201d, che \u201cPapa Francesco ha definito una ferita aperta sul corpo della societ\u00e0 contemporanea\u201d. \u201cOgni individuo \u2013 ha affermato la suora - deve partecipare a curare questa ferita secondo le proprie capacit\u00e0\u201d. E un modo per curare le lesioni alla dignit\u00e0 umana, ha suggerito la religiosa, \u00e8 quello di \u201cpregare Dio, perch\u00e9 una preghiera \u00e8 il potere pi\u00f9 grande e non ha confini temporali e spaziali\". Citando poi il \"Documento sulla fratellanza umana per la pace mondiale e la convivenza comune\", firmato ad Abu Dhabi il 4 febbraio 2019 da Papa Francesco e dal grande Imam di Al-Azhar, ha aggiunto che \"la giustizia basata sulla misericordia \u00e8 la strada da seguire per raggiungere una vita dignitosa a cui ogni essere umano ha diritto\", in quanto nobile creatura di Dio. \u201cSiamo qui \u2013 ha continuato - per pregare per le vittime del traffico di esseri umani affinch\u00e9 la loro dignit\u00e0 sia curata e i loro diritti come esseri umani siano rispettati\". La rete Talitha Kum, a Jakarta, per celebrare la Giornata contro la tratta, ha organizzato anche una celebrazione eucaristica, trasmessa in diretta sul canale YouTube, guidata dal padre gesuita Ignatius Ismartono, consulente di Sahabat Insan, un'associazione che si occupa dei problemi dei lavoratori migranti indonesiani. Nella sua omelia, padre Ismartono ha invitato i cattolici a continuare a pregare per le vittime del traffico di esseri umani. \"Dovremmo sempre aprire i nostri occhi e i nostri cuori\u201d e \u201ctrovare i modi migliori per aiutarli\", ha osservato il sacerdote. Anche la diocesi di Tanjung Karang, nella provincia di Lampung, in questa occasione ha celebrato una Messa, presieduta da monsignor Yohanes Harun Yuwono, vescovo della diocesi e presidente della Commissione episcopale indonesiana per gli affari ecumenici e interreligiosi. (AP)\n10 febbraio - BRASILE Campagna fraternit\u00e0 ecumenica. Vescovi: una ricchezza per la Chiesa, da migliorare sempre pi\u00f9\n\u201cLa Campagna di Fraternit\u00e0 Ecumenica (Cfe) \u00e8 come un marchio e, allo stesso tempo, una ricchezza della Chiesa in Brasile che deve essere curata e migliorata sempre pi\u00f9 attraverso il dialogo\n[\u201d: lo scrive, in una nota, la presidenza della Conferenza episcopale del Brasile (Cnbb)](https://www.cnbb.org.br/presidencia-da-cnbb-divulga-nota-sobre-a-campanha-da-fraternidade-ecumenica-2021/), in risposta al dibattito che si \u00e8 sollevato in questi giorni sull\u2019iniziativa, il cui tema per l\u2019edizione 2021 \u00e8: \"Fraternit\u00e0 e dialogo: impegno per l'amore - Cristo \u00e8 la nostra pace, Da ci\u00f2 che era diviso ha fatto l'unit\u00e0\" (Ef 2,14a). Perplessit\u00e0 e dubbi sono stati espressi da pi\u00f9 parti in relazione ai paragrafi 67 e 68 del documento-base della Cfe, in cui si affronta la questione di genere. A tal proposito, i vescovi affermano che la pubblicazione del testo ha seguito la struttura di pensiero e di lavoro del Consiglio nazionale delle Chiese cristiane (Conic), l\u2019organismo incaricato di preparare e coordinare la Cfe, e quindi non si tratta di \u201cun testo preparato solo dalla Cnbb\". Al contempo, i presuli ricordano che \u201cla Chiesa cattolica rimane fedele alla sua dottrina stabilita sulle questioni di genere, cio\u00e8 che esso deve obbedire all'ordine naturale gi\u00e0 predisposto dal corpo\u201d. Un altro punto dibattuto della Cfe riguarda il Fondo di solidariet\u00e0 nazionale (Fns), collegato alla Campagna: a tal proposito, la nota episcopale informa che le risorse del Fondo seguono \u201clinee-guida rigorose\u201d, obbedendo non solo alla legislazione civile vigente in materia, ma anche alla preoccupazione per l'identit\u00e0 dei progetti serviti. \"Le risorse saranno investite solo in programmi che non violano i princip\u00ee difesi dalla Chiesa cattolica\", ribadiscono i vescovi. Infine, i presuli ricordano che, che sebbene non sia sempre facile occuparsi della realizzazione della Cfe e di molti altri aspetti legati all'azione evangelizzatrice della Chiesa, \u201cnon bisogna scoraggiarsi e interrompere la comunione, che rappresenta \u00e8 uno dei segni pi\u00f9 grandi dei cristiani\u201d. \"Non scoraggiamoci. Non dobbiamo arrenderci. Uniamoci\", conclude la presidenza della Cnbb. Sullo stesso tema \u00e8 intervenuto anche l'Arcivescovo di San Paolo, il cardinale Odilo Pedro Scherer che, [in una nota](https://www.cnbb.org.br/sem-fraternidade-nossa-fe-em-deus-pode-estar-vazia/), ha affermato: \"La Campagna di fraternit\u00e0 \u00e8 una grande iniziativa della Chiesa in Brasile. In tempo di Quaresima, essa ci ricorda sempre la dimensione sociale della nostra fede, perch\u00e9 la fede in Dio ha sempre una dimensione sociale, cio\u00e8 la carit\u00e0 e la fraternit\u00e0. Senza fraternit\u00e0, la nostra fede in Dio pu\u00f2 essere vuota\u201d. Il dibattito che si \u00e8 scatenato intorno all\u2019iniziativa, invece, \u201c\u00e8 mosso da pregiudizi\u201d e da \u201cpolarizzazioni ideologiche\u201d: tutte cose non necessarie, ha sottolineato il porporato, poich\u00e9 l\u2019obiettivo reale della Campagna \u00e8 quello di \u201cavvicinare le Chiese\u201d, non di dividerle. \u201cNon dimentichiamo il tema e il motto della Cfs \u2013 ha aggiunto il Cardinale Scherer \u2013 Possiamo avanzare delle critiche e fare delle osservazioni, ma il focus della Campagna \u00e8 un altro\u201d: essa infatti \u201cintende insegnarci che Cristo \u00e8 la nostra pace\u201d. Da ricordare che la Cfe ha una cadenza quinquennale: svoltasi per la prima volta nel 2000, nella sua ultima edizione del 2016 ha affrontato il tema \u201cCasa comune, nostra responsabilit\u00e0\u201d, ispirato al versetto biblico di Amos \u201cScorra come acqua il diritto e la giustizia come un torrente perenne\u201d (Am 5,24). L\u2019iniziativa costituisce il momento pi\u00f9 forte del cammino ecumenico in Brasile, con il coinvolgimento di Chiese e movimenti in tutto il Paese, impegnati nella celebrazione di momenti di preghiera e nella realizzazione di progetti per gli ultimi, cos\u00ec da valorizzare le singole tradizioni cristiane. Ma nell\u2019ottica di promozione del dialogo, talvolta la Campagna assume anche una dimensione interreligiosa, perch\u00e9 vede coinvolti organismi e gruppi non cristiani. (IP)\n10 febbraio -POLONIA 14-21 febbraio, 54\u00b0 Settimana di preghiera per la sobriet\u00e0, per combattere alcolismo e altre dipendenze\nAccendere i riflettori sul dramma dell\u2019alcolismo e delle altre dipendenze e rimarcare il valore della sobriet\u00e0 e della libert\u00e0 interiore che l\u2019astinenza comporta: con questo obiettivo, la Conferenza episcopale polacca (Kep) propone, ogni anno, una \u201cSettimana di preghiera per la sobriet\u00e0 della nazione\u201d. L\u2019iniziativa si tiene tra l'ultima domenica di Carnevale e la prima domenica di Quaresima, quindi le date dell\u2019edizione 2021, la 54.ma, sono quelle tra il 14 e il 21 febbraio. Il tema di quest\u2019anno \u00e8 \u201c\n[Superare la crisi con sobriet\u00e0](https://episkopat.pl/12-lutego-2021-roku-godz-10-00-konferencja-prasowa-przed-54-tygodniem-modlitw-o-trzezwosc-narodu/)\u201d, in riferimento anche alla pandemia da Covid-19 e a tutte le sue drammatiche conseguenze non solo in ambito sanitario, ma anche sociale, economico e familiare. La \u201cSettimana\u201d verr\u00e0 presentata in video-conferenza venerd\u00ec prossimo, 12 febbraio, alle ore 10.00. Interverranno Monsignor Tadeusz Bronakowski, presidente del Comitato episcopale per l'apostolato della sobriet\u00e0 e dei tossicodipendenti, e il dottor P. Dr. Marek Dziewiecki, psicologo ed esperto in terapia delle dipendenze. \u201cLa Settimana \u2013 spiega una nota della Kep \u2013 vuole essere un momento di preghiera speciale sia per le persone affette da dipendenze, sia per coloro che supportano gli alcolisti nel loro percorso di guarigione\u201d. Per l\u2019occasione, verr\u00e0 presentato anche un apposito \u201cVademecum\u201d, ovvero un compendio per far conoscere il problema dell'alcolismo, nonch\u00e9 l\u2019importanza e il valore della sobriet\u00e0. Il volume fornir\u00e0 anche informazioni su persone e istituzioni coinvolte nell'Apostolato di settore. Da ricordare che gi\u00e0 ad agosto 2020 la Kep aveva indetto un \u201cMese della sobriet\u00e0\u201d, con il motto \u201cBambini felici in famiglie sobrie\u201d. \u201cTroviamo doloroso che il problema delle dipendenze venga trascurato nel dibattito pubblico \u2013 si leggeva nel messaggio diffuso nell\u2019occasione \u2013 mentre tradizioni nazionali e familiari continuano, erroneamente, a promuovere l\u2019uso diffuso dell\u2019alcool come espressione di festa e di divertimento\u201d. In particolare, la Kep invitava a prestare attenzione alla situazione dei bambini che \u201csoffrono tragicamente l\u2019ubriachezza e le dipendenze dei loro genitori, finendo per essere ancora pi\u00f9 esposti a tali patologie\u201d. L\u00e0 dove si riscontrano problemi di dipendenza, infatti, \u201csoffrono tutti \u2013 spiegavano i vescovi - sia coloro che abusano di sostanze tossiche, sia chi \u00e8 a contatto ravvicinato con essi. E la pandemia da coronavirus ha reso questo fenomeno particolarmente doloroso\u201d, poich\u00e9 la quarantena ha obbligato le famiglie a stare chiuse in casa. In quest\u2019ottica, la Chiesa cattolica invitava le autorit\u00e0 statali a non trascurare l\u2019importanza dell\u2019astinenza nei minori e raccomandava ai pastori di \u201caiutare i giovani a crescere nella saggezza e nella grazia attraverso la prevenzione costante di tutti i comportamenti per loro dannosi\". Ricordando, infine, alle donne incinte quanto sia dannoso bere alcol in gravidanza o durante l\u2019allattamento, perch\u00e9 ci\u00f2 mette a rischio la salute del nascituro, la Kep concludeva il suo messaggio con un forte appello: \u201cCari genitori, se amate i vostri figli, osservata l\u2019astinenza dall\u2019alcool\u201d. (IP)\n10 febbraio - ITALIA Positivo al Covid-19 l\u2019arcivescovo di Napoli Mimmo Battaglia\n\u00c8 risultato positivo al coronavirus il neo arcivescovo di Napoli, monsignor Mimmo Battaglia. In un breve comunicato la Curia Arcivescovile informa che sono sospese tutte le attivit\u00e0, le celebrazioni e le visite gi\u00e0 programmate e in cui era coinvolto l\u2019arcivescovo. Il presule, 58 anni, si \u00e8 insediato nel capoluogo campano il 2 febbraio scorso e aveva annunciato un intenso programma di visite pastorali e incontri. Monsignor Battaglia \u00e8 in buone condizioni di salute ed \u00e8 in quarantena. \u00c8 guarito, invece, il suo predecessore, il cardinale Crescenzio Sepe, che aveva contratto il Covid-19 a met\u00e0 gennaio. Ricoverato all\u2019Ospedale Cotugno per alcuni giorni, ha superato la malattia e si \u00e8 trasferito in un appartamento annesso alla Basilica dell\u2019Incoronata Madre del Buon Consiglio, dove hanno vissuto, terminato il loro incarico, anche i cardinali Michele Giordano e Corrado Ursi. (TC)\n10 febbraio - Celebrato ieri San Marone. Il cardinale Sandri: interceda perch\u00e9 vengano illuminati quanti decidono per il bene del Libano\nAlla Divina Liturgia in rito Siro-Antiocheno Maronita, celebrata ieri a Roma nella chiesa del Pontificio Collegio Maronita in Urbe, per la festa del fondatore della Chiesa Maronita, il monaco San Maroun, il cardinale Leonardo Sandri, prefetto della Congregazione per le Chiese Orientali, ha rivolto il suo pensiero al Libano, dove nel V secolo Marone diede vita a una congregazione monastica-spirituale. Nel suo saluto, il porporato ha ricordato la terribile esplosione del 4 agosto nel porto di Beirut e gli sforzi del popolo libanese che, \u201cbench\u00e9 piegato dalla crisi economica, sociale e politica, si \u00e8 dato da fare per venire incontro alle necessit\u00e0 dei pi\u00f9 colpiti: per liberare le strade, accogliere quelli rimasti senza un tetto, distribuire generi di prima necessit\u00e0, pensare a riparare le strutture ad uso della comunit\u00e0 come ospedali e scuole\u201d. \u201cC\u2019\u00e8 stata una gara di sensibilizzazione, con visite internazionali tese a dare speranza, appelli, parole di incoraggiamento, insieme ad una gara di solidariet\u00e0 concreta da parte di istituzioni e privati, fondazioni, libanesi nella diaspora e molti altri - ha aggiunto il cardinale Sandri -. In entrambe le dimensioni, quella della parola e quella della carit\u00e0, il Santo Padre Francesco in persona e la Santa Sede sono stati in prima linea: pensiamo a tutti gli interventi, alle Udienze Generali e durante la recita dell\u2019Angelus, fino al lungo passaggio dedicato al Libano nel contesto del Medio Oriente nel discorso di luned\u00ec scorso al Corpo Diplomatico\u201d. Il porporato ha chiesto a San Marone di intercedere perch\u00e9 vengano illuminati \u201cin particolare coloro che sono chiamati a prendere decisioni per il bene del Paese dei Cedri\u201d, e ha poi citato le parole del Papa: \u201c\u00c8 dunque necessario che tutti i leader politici e religiosi, messi da parte i propri interessi, si impegnino a perseguire la giustizia e ad attuare vere riforme per il bene dei cittadini, agendo in modo trasparente e assumendosi la responsabilit\u00e0 delle proprie azioni\u201d. Il prefetto della Congregazione per le Chiese Orientali ha anche elencato quanto \u00e8 stato fatto per il Libano, la visita come inviato speciale del Papa del cardinale segretario di Stato Pietro Parolin ad un mese dalla tragedia del 4 agosto, l\u2019aiuto per le borse di studio, il sussidio straordinario dopo l\u2019esplosione, la sessione straordinaria della ROACO dedicata al Libano con il coordinamento delle iniziative di monitoraggio e ricostruzione da parte di alcune Agenzie. Per il porporato tutti \u201csegnali di una Chiesa viva e che vuole vivere per le strade del mondo accanto ai suoi figli e alle sue figlie e a tutti gli uomini e le donne di buona volont\u00e0, riproducendo nel concreto quell\u2019immagine del Buon Samaritano\u201d che Francesco ha indicato nella Fratelli tutti. L\u2019enciclica, ha osservato il cardinale Sandri, \u201cha nel Paese dei Cedri un testimone e un precursore, per la capacit\u00e0 di convivenza tra diversi, cristiani e musulmani di diverse appartenenze e confessioni\u201d. Spiegando poi che la storia di Mar Maroun e della Chiesa Maronita, sorta dalla sua testimonianza cristiana, \u00e8 costellata di tempi di dura prova e sofferenza, che l\u2019hanno sempre pi\u00f9 purificata e passata nel crogiolo, facendole custodire il tesoro della fede, il porporato ha affidato al santo la Chiesa Maronita, il Libano e tutti i suoi figli sparsi nel mondo. \u201cOttieni con la tua preghiera la fine della sofferenza aggravata dalla pandemia e dona a noi tutti un cuore purificato e ardente - ha proseguito - perch\u00e9 nonostante le molte prove ci rendiamo conto che la perla preziosa, il Signore Ges\u00f9, non ci \u00e8 mai stato tolto e noi non vogliamo allontanarci da Lui con le nostre scelte\u201d. La celebrazione \u00e8 stata presieduta dal procuratore del Patriarca Maronita presso la Santa Sede, monsignor Rafic El Warcha; vi hanno preso parte il segretario della Congregazione per le Chiese Orientali, monsignor Giorgio Demetrio Gallaro, monsignor Flaviano Rami Al Kabalan, procuratore del Patriarca Siro presso la Santa Sede, i procuratori degli Ordini Maroniti, il sotto-segretario del Pontificio Consiglio per la Promozione dell'Unit\u00e0 dei Cristiani, monsignor Andrea Palmieri, il delegato del cardinale vicario Angelo De Donatis e direttore dell\u2019Ufficio Migrantes della diocesi di Roma monsignor Pierpaolo Felicolo, e diversi sacerdoti, oltre che agli Ambasciatori del Libano presso la Santa Sede e l'Italia. (TC)\n10 febbraio MYANMAR Colpo di Stato. I vescovi chiedono l'immediato rilascio di Aung San Suu Kyi e degli altri leader detenuti\n\"Ci appelliamo ai cristiani affinch\u00e9 preghino e digiunino per far prevalere la pace, la giustizia e lo sviluppo nel Paese\". Cos\u00ec si \u00e8 espressa la Conferenza episcopale del Myanmar (CBCM) - riporta UCA News -, in una dichiarazione rilasciata ieri, 9 febbraio, in cui esorta i militari ad agire in modo pacifico e a rilasciare immediatamente Aung San Suu Kyi e gli altri leader detenuti. I vescovi, profondamente preoccupati per l'imposizione dello stato di emergenza per un anno dopo la presa del potere da parte dei militari il 1\u00b0 febbraio, hanno invitato i cittadini ad astenersi da ogni forma di violenza e discriminazione e hanno chiesto alla comunit\u00e0 internazionale di dare una mano alla popolazione del Myanmar. In tutta la nazione, le proteste contro il colpo di Stato, che ha rimosso il governo guidato dalla Lega Nazionale per la Democrazia di Suu Kyi, si stanno intensificando. Il 9 febbraio, migliaia di persone sono scese in strada a Naypyitaw, Yangon, Mandalay e altre citt\u00e0, sfidando il divieto di grandi raduni. A Naypyitaw, la polizia ha usato cannoni ad acqua, gas lacrimogeni e munizioni vere. Qui, durante le manifestazioni, secondo i media, una donna \u00e8 stata uccisa, un'altra \u00e8 stata ricoverata in ospedale e almeno 60 persone sono state arrestate dalla polizia. Le Nazioni Unite hanno condannato l'uso della forza da parte degli agenti di pubblica sicurezza e rivendicato il diritto delle persone di riunirsi pacificamente ed esprimere liberamente la propria opinione. Nella lettera, firmata dal cardinale Charles Bo, presidente della Conferenza episcopale del Myanmar, e da monsignor John Saw Yaw Han, suo segretario generale, i presuli hanno affermato che \"i sacerdoti, i religiosi e i seminaristi non sono autorizzati a tenere manifestazioni di piazza con bandiere della Chiesa cattolica o con simboli cattolici o con i nomi di organizzazioni cattoliche\u201d e possono esprimere il loro sostegno solo come cittadini del Myanmar. La direttiva \u00e8 stata accolta con pareri discordanti dai cattolici del Paese. (AP)\n9 febbraio - SLOVENIA Il Governo propone il missionario in Madagascar padre Pedro Opeka per il Nobel per la Pace\nIl primo ministro della Slovenia, Janez Jan\u0161a, ha proposto la candidatura del missionario lazzarista padre Pedro Opeka, presbitero argentino di origini slovene, e della comunit\u00e0 Akamasoa, la \u201cCitt\u00e0 dell\u2019Amicizia\u201d, da lui fondata, nella periferia di Antananarivo, in Madagascar, per il Premio Nobel per la Pace 2021. Per il premier, il religioso e la comunit\u00e0 Akamasoa, dove Papa Francesco si \u00e8 recato in visita l\u20198 settembre del 2019, durante il viaggio apostolico in Mozambico, Madagascar e Maurizio, operando per lo sviluppo della societ\u00e0 e dell\u2019umanitarismo, perseguono gli obiettivi delle Nazioni Unite. Gli sforzi umanitari del missionario e dei suoi collaboratori in Madagascar sono diventati un progetto di pace globale nella lotta contro la povert\u00e0, l\u2019emarginazione e l\u2019ingiustizia, al fine di consentire ai poveri di tutto il mondo di vivere una vita dignitosa, si legge\n[sul portale del Governo della Repubblica di Slovenia](https://www.gov.si/en/news/2021-01-31-prime-minister-janez-jansa-nominates-pedro-opeka-for-the-nobel-peace-prize/). Jan\u0161a ha anche ricordato quanto detto nel 2014 dall\u2019ex presidente del Madagascar, Hery Rajaonarimampianina, su padre Opeka, definito \u201cun faro vivente di speranza e di fede nella lotta alla povert\u00e0\u201d. Il lazzarista ha combattuto diverse battaglie contro la povert\u00e0, dando speranza a quanti vivevano ai margini della societ\u00e0 e offrendo loro nuove opportunit\u00e0 per una vita pi\u00f9 dignitosa. Da quasi 50 anni aiuta i pi\u00f9 poveri tra i poveri, i senzatetto e gli ultimi, rendendoli in grado di condurre una vita indipendente, garantendo loro istruzione, lavoro e autonomia finanziaria. La comunit\u00e0 Akamasoa, che nel 2019 ha compiuto 30 anni, comprende oggi pi\u00f9 di 18 villaggi, dove ex senzatetto e famiglie vivono in pi\u00f9 di 4mila case di mattoni. A bambini e ragazzi offre un\u2019istruzione completa, dagli asili nido fino all\u2019universit\u00e0, e attualmente sono circa in 13mila ad essere inseriti nel sistema scolastico. I giovani, inoltre, hanno la possibilit\u00e0 di formarsi per varie professioni. Akamasoa ha poi sei cliniche, tre ospedali, quattro strutture sanitarie per la maternit\u00e0 e dispone di 18 campi sportivi. Grazie agli sforzi di padre Opeka e dei suoi collaboratori, nel Madagascar sono state aiutate pi\u00f9 di mezzo milione di poveri e Akamasoa riesce a fornire circa 5 milioni di pasti ogni anno. Nella \u201cCitt\u00e0 dell\u2019Amicizia\u201d lavorano circa 500 nativi, mentre, in totale, sono 4mila le persone impegnate nelle cave, nelle piccole fattorie e nei vari laboratori e negozi. Oltre aa Akamasoa, padre Opeka ha dato vita a diverse strutture educative nel Paese, oggi gestite da istituzioni statali. Il religioso insegna, tra l\u2019altro, ai giovani a rispettare la natura, sostiene fortemente il rimboschimento e la protezione delle foreste - il 70% delle quali nel Madagascar \u00e8 stato distrutto - e ogni anno, insieme a tanti ragazzi, pianta circa 50mila piantine. La comunit\u00e0 Akamasoa ha amici, donatori e sostenitori in diverse nazioni del mondo, con il suo esempio insegna ad aiutare i pi\u00f9 vulnerabili. (TC)\n9 febbraio - REPUBBLICA CECA #coronavirus La Giornata del malato dell\u201911 febbraio ai tempi della pandemia\nGioved\u00ec 11 febbraio prossimo, ricorrer\u00e0 la Giornata Mondiale del malato, un\u2019occasione molto sentita nella Repubblica Ceca \u2013\n[come ricorda il sito dell\u2019Episcopato locale](https://www.cirkev.cz/cs/aktuality/210205xxix-svetovy-den-nemocnych) \u2013 in cui i vescovi di tutte le diocesi del Paese visitano i malati negli ospedali, incontrano medici e paramedici e celebrano la Messa direttamente nei nosocomi. Quest'anno, tuttavia, le condizioni epidemiologiche non lo consentono. Per questo, grazie ai moderni mezzi di comunicazione, la Santa Messa celebrata da monsignor Josef Nuz\u00edk, vescovo ausiliare di Olomouc e presidente del Consiglio per la Pastorale sanitaria, sar\u00e0 trasmessa alle 18 dalla NOE Television Chapel. Successivamente, ci sar\u00e0 un breve incontro con il vescovo e i cappellani dell'ospedale. Tutti i credenti sono invitati a partecipare alla preghiera per i fratelli e le sorelle ammalati, per rendere grazie al Signore per l\u2019opera di medici e operatori sanitari, pi\u00f9 che mai in questo lungo anno di emergenza. La Giornata Mondiale del Malato fu dichiarata per la prima volta da Papa Giovanni Paolo II nel 1992. Ogni anno cade l'11 febbraio, giorno in cui si celebra anche la Festa della Madonna di Lourdes, dal nome della cittadina dove molti anni fa la Vergine Maria apparve pi\u00f9 volte alla veggente Bernadette, raccomandando, attraverso di lei, che le persone pregassero di pi\u00f9, soprattutto per la conversione dei peccatori. In questo stesso luogo la Madonna ha poi fatto miracolosamente sgorgare una sorgente curativa, alla quale accorrono ancora ogni giorno migliaia di pellegrini malati. \u201cAbbiamo molti modi per aiutare i malati, anche durante una pandemia - scrivono i vescovi - se non possiamo visitarli per non farli sentire soli, possiamo dipingere loro un bel quadro o comprare un fiore, dare una mano a casa, fare una telefonata. Ma soprattutto possiamo aiutarli con la preghiera\u201d. (RB)\n9 febbraio - AUSTRIA Giornata preghiera contro il traffico di esseri umani. Monsignor Scharl: tema da approfondire alla plenaria\nLa lotta alla tratta degli esseri umani \u00e8 per i vescovi austriaci una priorit\u00e0, tanto che ieri, in occasione della Giornata internazionale di preghiera e riflessione contro il traffico di esseri umani, monsignor Franz Scharl, vescovo ausiliare di Vienna e vescovo incaricato del tema, ha annunciato una giornata di studio sull\u2019argomento nell\u2019agenda della prossima riunione plenaria della Conferenza episcopale austriaca che si svolger\u00e0 in primavera.\n[Lo riporta il sito dell\u2019Episcopato.](https://www.bischofskonferenz.at/133154/scharl-kuendigt-studientag-der-bischoefe-zum-menschenhandel-an) \u201cLa Chiesa \u00e8 impegnata in molti modi per i diritti umani delle persone vittime di traffico \u2013 ha detto - la lotta per la dignit\u00e0 umana universale e la lotta contro il traffico di esseri umani hanno bisogno di un lungo respiro, la lotta contro la schiavit\u00f9 dura da secoli, anzi, da millenni!\u201d. Il presule ha poi spiegato che la Chiesa cattolica ha un contributo essenziale da dare a questa lotta in virt\u00f9 della dignit\u00e0 data da Dio a tutti gli esseri umani. \u201cIniziative come \u2018Solwodi\u2019, con cui le religiose offrono un aiuto concreto alle vittime del traffico di esseri umani e della prostituzione forzata per uscirne, saranno affrontate, cos\u00ec come la sensibilizzazione portata avanti, per esempio, dai Salesiani Don Bosco e \u2018Missio Austria\u2019 o il lavoro di strada organizzato dalla \u2018Legio Mari\u00e4\u2019 - ha detto ancora monsignor Scharl in un'intervista a Kathpress - tuttavia, \u00e8 necessaria molta pi\u00f9 assistenza\". La Giornata di preghiera \u00e8 stata introdotta da Papa Francesco nel 2015 per ricordare la dignit\u00e0 di tutte le persone e per lavorare nell\u2019ottica di un'espansione dei diritti umani nel senso che il Santo Padre ha espresso nella recente Enciclica \"Fratelli tutti\". \u201cSoprattutto il traffico di esseri umani e altre forme attuali di schiavit\u00f9 sono un problema mondiale \u2013 ha proseguito monsignor Scharl \u2013 tra le motivazioni di ci\u00f2, da un lato fattori di spinta come la povert\u00e0 in termini materiali e mentali, e dall'altro fattori di attrazione come la domanda di sesso nelle societ\u00e0 pi\u00f9 ricche\u201d. \u201cOltre alla preghiera e alla riflessione, sono necessarie azioni e progetti contro il traffico di esseri umani. La Chiesa dovrebbe cercare partner anche esterni con cui collaborare , perch\u00e9 lo spirito di Dio soffia dove vuole e dove viene fatto entrare\", ha concluso il vescovo. (RB)\n9 febbraio - ITALIA Nasce a Torino \u201cUn armadio di lavoro\u201d, un aiuto a chi deve sostenere colloqui\nUn aiuto a chi deve sostenere un colloquio di lavoro. Ad offrirlo, a Torino, \u00e8 il progetto ABITO del Consiglio Centrale della Societ\u00e0 di San Vincenzo De Paoli, che con l\u2019iniziativa \u201cUn armadio di lavoro\u201d offre una seconda vita agli indumenti usati, donandoli alle persone in difficolt\u00e0. L\u2019idea \u00e8 semplice, spiega un comunicato: chiunque possiede un vestito formale, in buone condizioni e che non indossa pi\u00f9, pu\u00f2 donarlo; chi ne avesse bisogno per un colloquio imminente di lavoro potr\u00e0 averlo in dono. \u201cIn questo delicato contesto economico, in cui tante persone sono alla ricerca di un nuovo impiego - raccontano Elisa Valenti e Giorgio Ceste, coordinatori del progetto ABITO - ci siamo chiesti come potessimo dare il nostro contributo con un progetto che unisse la nostra vocazione sociale ai nostri valori di sostenibilit\u00e0\u201d. \u00c8 nato cos\u00ec \u201cUn armadio di lavoro\u201d, un\u2019idea in cui la condivisione e il dono non sono solo gesti di cura verso il prossimo, ma anche strumenti per ridurre l\u2019impatto ambientale e che consentono il riutilizzo di indumenti, spesso abbandonati nei guardaroba e preziosi per chi \u00e8 in procinto di sostenere un colloquio. \u201cUn armadio di lavoro\u201d \u00e8 solo una delle tante attivit\u00e0 del progetto ABITO, che ha sede in via Santa Maria 6/i; dalla sua nascita nel 2019, ha dato vita ad un emporio sociale di abbigliamento e ha avviato un laboratorio di sartoria per donne migranti che rigenera indumenti danneggiati. (TC)\n9 febbraio - GERMANIA Dentro o fuori dalla Chiesa: i temi della plenaria primaverile dei vescovi dal 23 al 25 febbraio\nSi svolger\u00e0 dal 23 al 25 febbraio prossimi, sempre in modalit\u00e0 on line a causa della pandemia da Coronavirus, l\u2019assemblea plenaria di primavera dei vescovi tedeschi:\n[ne d\u00e0 notizia sul proprio sito la Conferenza episcopale della Germania](https://www.dbk.de/presse/aktuelles/meldung/digitale-fruehjahrs-vollversammlung-der-deutschen-bischofskonferenz-vom-23-bis-25-februar-2021). Vi parteciperanno 68 membri della Conferenza episcopale tedesca, guidati dal presidente, monsignor Georg B\u00e4tzing; all\u2019apertura parteciper\u00e0 anche il Nunzio Apostolico nel Paese, monsignor Nikola Eterovi\u0107, e come ospite il presidente della Conferenza episcopale boliviana, monsignor Ricardo Ernesto Centella Guzm\u00e1n. Lasciare o rimanere all\u2019interno della Chiesa: questo uno dei temi al centro dell\u2019incontro che prevede un\u2019intera giornata di studio sulle statistiche ecclesiali analizzate nell'assemblea generale dell\u2019autunno 2020. Tra gli altri argomenti in agenda, lo stato attuale del Cammino Sinodale, il dibattito sul suicidio assistito e come affrontare il voto del gruppo di lavoro ecumenico \"Insieme alla tavola del Signore\". Inoltre, fanno sapere i vescovi, l'assemblea plenaria discuter\u00e0 l'area tematica del \"chiarimento e del venire a patti con il passato\", cio\u00e8 si occuper\u00e0 delle conseguenze dello studio \"Abusi sessuali su minori da parte di preti cattolici, diaconi e membri maschi di ordini religiosi\". Infine, in programma anche l'elezione del segretario della Conferenza episcopale tedesca. Per quanto riguarda la stampa, le due conferenze con il presidente B\u00e4tzing saranno offerte in livestream da Bonn sul sito katholisch.de e saranno disponibili anche su www.dbk.de e sul canale YouTube della Conferenza episcopale tedesca. (RB)\n9 febbraio - MALAWI Acs in aiuto ad una comunit\u00e0 di carmelitane dedite alla produzione di ostie\nGrazie alla generosit\u00e0 dei benefattori, Aiuto alla Chiesa che Soffre ha donato al monastero carmelitano femminile della diocesi di Zomba, nel sud del Malawi, 25.570 euro per l\u2019acquisto di un\u2019automobile, necessaria per il trasporto di farina e del necessario per la sopravvivenza. La comunit\u00e0 religiosa \u00e8 nata nel 2003 ed \u00e8 composta da 11 monache che condividono quel poco che possiedono con i poveri che bussano alla loro porta. I fedeli della regione sono molto legati alle religiose e le sostengono come possono, ma la siccit\u00e0, nella regione, dura otto mesi all\u2019anno, e cos\u00ec sono le suore ad offrire aiuto ai pi\u00f9 bisognosi. Le carmelitane si guadagnano da vivere producendo ostie e nel tempo gli ordini sono aumentati; arrivano non soltanto dalla diocesi di Zomba, ma anche da altre diocesi. Era sorto dunque il problema del trasporto della farina necessaria. La vecchia automobile delle religiose non era pi\u00f9 efficiente e poich\u00e9 le strade nella regione sono in pessime condizioni, occorreva un fuoristrada. La donazione di Aiuto alla Chiesa che Soffre ha consentito alla comunit\u00e0 carmelitana di acquistarne uno. \u201cSiamo molto contente di questa autovettura\u201d hanno fatto sapere, grate, le religiose, che rivolgendosi ai benefattoti di Acs hanno aggiunto: \u201cChe Dio vi benedica e vi restituisca il centuplo!\u201d. (TC)\n9 febbraio - MONDO Gran parte delle Chiese a favore dei vaccini anti-Covid\nL\u2019impatto della pandemia da Covid-19 sulla vita ecclesiale e sulle relazioni ecumeniche nei diversi contesti locali \u00e8 stato al centro della riunione del Comitato esecutivo del gruppo di lavoro congiunto (JWG) del Consiglio ecumenico delle Chiese (Coe) e Chiesa cattolica romana. L\u2019incontro si \u00e8 svolto on line il 3 febbraio scorso, il portale del Coe ne ha diffuso ieri il comunicato stampa finale. Nel corso dei lavori \u00e8 stato rilevato che la grande maggioranza dei leader della Chiesa e dei fedeli sostiene la campagna di vaccinazione promossa dai governi di tutto il mondo. Nel suo aggiornamento sulle attivit\u00e0 in corso del Coe, il reverendo Odair Pedroso Mateus, vice segretario generale ad interim, ha sottolineato che l\u2019emergenza sanitaria ha avuto un influito significativamente sul lavoro del Consiglio, comportando il rinvio dell\u2019elezione del nuovo segretario generale e della prossima Assemblea, rinviata a settembre del 2022. Il Comitato Centrale, che si riunir\u00e0 on line a giugno, affronter\u00e0 anche tali questioni. Tra gli altri argomenti, poi, il JWC ha discusso del Decimo Rapporto da pubblicare al termine del mandato in corso insieme ai due documenti di studio \u201cLa pace \u00e8 un tesoro per tutti. Costruzione della pace in situazioni di conflitto e violenza\u201d e \u201cMigranti e rifugiati. Sfide e opportunit\u00e0 ecumeniche\u201d. Se ne prevede l\u2019approvazione, dopo le ultime revisioni, alla plenaria di aprile. Per il Pontificio Consiglio per la Promozione dell\u2019Unit\u00e0 dei Cristiani ha partecipato all\u2019incontro il segretario, monsignor Brian Farrell che ha aggiornato il JWG sulle attivit\u00e0 del dicastero. Monsignor Farrell ha poi ricordato la recente pubblicazione del documento \u201cIl vescovo e l\u2019unit\u00e0 dei cristiani: un vademecum ecumenico\u201d che ha riscontrato svariate reazioni positive, non solo nella Chiesa cattolica ma anche in altre Chiese. Ha inoltre parlato della conclusione della Settimana di preghiera per l\u2019unit\u00e0 dei cristiani, e della celebrazione, il 25 gennaio, dei vespri ecumenici nella Basilica di San Paolo fuori le Mura, a Roma, con la partecipazione di un numero limitato di rappresentanti di varie tradizioni cristiane, mentre molti si sono online, inclusi gli studenti dell\u2019Istituto Ecumenico Bossey che si sarebbero dovuti trovare a Roma per la loro annuale visita di studio. (TC)\n9 febbraio - REGNO UNITO Plauso dei vescovi a nuova campagna del servizio sanitario per la donazione di organi\nSi chiama \u201cLeave Them Certain\u201d (\u201cLasciali nella certezza\u201d) ed \u00e8 la campagna lanciata dal Servizio sanitario britannico (NHS) per incoraggiare i cittadini a comunicare in anticipo ai propri familiari la loro volont\u00e0 in materia di donazione di organi e tessuti dopo la morte. Dal maggio del 2020, infatti, al pari di quanto accade da tempo in altri Paesi, nel Regno Unito viene applicato il principio del \u201csilenzio-assenso\u201d. Basta quindi che una persona adulta e capace di intendere e di volere non si rifiuti esplicitamente quando \u00e8 in vita, perch\u00e9 i suoi organi e tessuti possano essere usati per trapianti dopo il suo decesso. L\u2019obiettivo della campagna \u00e8 di assicurare che la donazione avvenga nel pieno rispetto della volont\u00e0 del defunto, anche alla luce delle sue convinzioni religiose. I vescovi inglesi e gallesi, che in linea con la dottrina della Chiesa, hanno sempre incoraggiato la donazione degli organi, purch\u00e9 fatta in piena libert\u00e0, plaudono all\u2019iniziativa. Per\n[monsignor Paul Mason](https://www.cbcew.org.uk/lets-talk-about-organ-donation/), responsabile del Dipartimento per la sanit\u00e0 e la salute mentale della Conferenza episcopale dell\u2019Inghilterra e del Galle (Cbcew) si tratta \u201cun passo nella giusta direzione\u201d che garantisce il coinvolgimento delle famiglie nelle cure del fine vita e nelle decisioni riguardanti i loro cari. \"La morte di un parente o di una persona cara \u00e8 una delle sfide pi\u00f9 difficili e umane che dobbiamo affrontare, ma avere queste conversazioni prima di quel momento pu\u00f2 aiutarci a sentirci pi\u00f9 tranquilli sapendo che stiamo realizzando il desiderio di coloro che terremo per sempre nei nostri cuori\u201d, ha dichiarato il presule. Monsignor Mason sottolinea anche l\u2019importanza di coinvolgere soprattutto i giovani: \u201cCome ha detto nel 2000 San Giovanni Paolo II al 18.mo Congresso internazionale della Societ\u00e0 dei trapianti, \u2018occorre seminare nei cuori di tutti, ed in particolare dei giovani, motivazioni vere e profonde che spingano a vivere nella carit\u00e0 fraterna, carit\u00e0 che si esprime anche attraverso la scelta di donare i propri organi\u2019\u201d. \u201cAll'inizio l\u2019idea pu\u00f2 spaventare \u2013 ha aggiunto - ma incoraggiare questo tipo di confronto alla fine ci permette di confidare apertamente i nostri desideri per il fine vita. Questo dar\u00e0 alla nostra famiglia e ai nostri amici la certezza di sapere che, anche se non siamo in grado di esprimere tali desideri in punto di morte, stanno facendo la nostra volont\u00e0\u201d. Di qui l\u2019incoraggiamento dei vescovi a parlare pi\u00f9 apertamente della donazione di organi. Dopo l\u2019introduzione della nuova legge, l\u2019anno scorso la Cbcew ha pubblicato delle [Linee guida](https://www.cbcew.org.uk/wp-content/uploads/sites/3/2020/04/Organ-Donation-Guidelines-Feb-2020.pdf), scaricabili dal suo sito, per chiarire le varie implicazioni della questione e quindi aiutare i cattolici a prendere una decisione consapevole. (LZ)\n9 febbraio - POLONIA 11 febbraio, Giornata mondiale malato. Vescovi: non lasciare le persone sole\n\u201cI malati aspettano il nostro aiuto, non possono essere lasciati soli\u201d:\n[lo ha affermato Monsignor Romuald Kami\u0144ski](https://episkopat.pl/bp-kaminski-chorzy-nie-moga-byc-pozostawieni-bez-opieki/), presidente della Commissione pastorale per la salute, all\u2019interno della Conferenza episcopale della Polonia (Kep), nel corso della conferenza stampa di presentazione della Giornata mondiale del malato, in programma l\u201911 febbraio. L\u2019incontro con i giornalisti si \u00e8 svolto luned\u00ec 8 febbraio, in modalit\u00e0 virtuale. Guardando, in particolare, al contesto attuale della pandemia da Covid-19, il presule ha messo in luce come \u201cla situazione dei malati sia diventata particolarmente difficile\u201d. Pertanto, oggi pi\u00f9 che mai essi non possono essere abbandonati, ma bisogna restare loro accanto \u201cin modo fruttuoso e con fiducia reciproca\u201d. Dal presule \u00e8 arrivato anche l\u2019invito ad immedesimarsi nella condizione di chi \u00e8 affetto da una patologia, affinch\u00e9 \u201ctutti coloro che vogliono portare aiuto e conforto sappiano bene come agire e come comportarsi\u201d. Gli ha fatto eco il Prof. Ma\u0142gorzata Krajnik, membro della medesima Commissione pastorale, il quale ha richiamato l\u2019attenzione sull\u2019importanza del sostegno sociale e spirituale per i pazienti ricoverati a causa del Covid-19. \u201cLa vicinanza \u2013 ha spiegato \u2013 si pu\u00f2 sperimentare non soltanto di persona, ma anche nella dimensione comunitaria\u201d; di qui, il richiamo ad \u201cun approccio olistico\u201d al paziente ed alla necessit\u00e0 di porre \u201cla sua dignit\u00e0 al centro di qualsiasi cura\u201d. Per fare questo, la Kep, in collaborazione con la \u201cSociet\u00e0 polacca per l'assistenza spirituale in medicina\u201d ha organizzato un programma nazionale di sostegno per tutti i malati di coronavirus, degenti in ospedale. Il servizio permette al paziente, soprattutto a chi non \u00e8 autosufficiente o \u00e8 in pericolo di vita, di avere un contatto telefonico con i propri familiari, in modo da non sentirsi solo o abbandonato. Finora, quasi 120 ospedali di tutta la Polonia hanno aderito al programma. La Giornata Mondiale del Malato \u00e8 stata istituita da San Giovanni Paolo II nel 1992 e viene celebrata ogni anno l\u201911 febbraio, memoria della Beata Vergine di Lourdes. Quest\u2019anno ricorre, quindi, la 29.ma edizione. Il tema scelto da Papa Francesco per il tradizionale [messaggio pontificio](http://www.vatican.va/content/francesco/it/messages/sick/documents/papa-francesco_20201220_giornata-malato.html) \u00e8 \u201cUno solo \u00e8 il vostro Maestro e voi siete tutti fratelli (Mt 23,8). La relazione di fiducia alla base della cura dei malati\u201d. (IP)\n9 febbraio VATICANO Musei Vaticani sempre pi\u00f9 accessibili ed inclusivi. Inaugurato l'ascensore per visitatori con disabilit\u00e0 motoria\nLe collezioni pontificie si confermano tra le realt\u00e0 museali pi\u00f9 accessibili e fruibili anche da visitatori con difficolt\u00e0 motoria . Da oggi infatti i caplavori i capolavori scultorei classici del Museo Pio Clementino, cos\u00ec come le preziose collezioni del Museo Gregoriano Egizio e del Museo Gregoriano Etrusco sono alla portata anche di chi ha difficolt\u00e0 di deambulazione o \u00e8 costreto su una sedia a rotelle. Un nuovo ascensore, con l\u2019assistenza fissa del personale del Corpo di Custodia, garantisce l\u2019accesso in tutta sicurezza alle tre importanti aree espositive dei Musei Vaticani che fino ad oggi erano precluse a questa significativa fascia di pubblico. La novit\u00e0, frutto della collaborazione tra I Musei Vaticani e la Direzione Infrastrutture e Servizi del Governatorato dello Stato della Citt\u00e0 del Vaticano, si inserisce nel solco di una progettazione inclusiva, rispettosa dei vincoli storici e archeologici, e nel perseguimento di un progressivo e costante abbattimento delle barriere architettoniche. L'ascensore rivestito esternamente in mattoni fatti a mano e cotti a legna, ed internamente in noce nazionale con pulsantiera in ottone brunito, \u00e8 concepito nel rispetto dei criteri estetici, funzionali e di sicurezza che connotano i Musei Vaticani, un luogo dove tutto \u00e8 un'opera d'arte. (PO)\n9 febbraio - SPAGNA 19 marzo, Giornata Seminario. Vescovi: sacerdoti si prendano cura di tutti, con cuore di padre e di fratello\n\u201cI sacerdoti sono inviati da Dio a prendersi cura della vita di ogni persona, con il cuore di un padre e vedendo in ognuno un fratello\u201d: \u00e8 quanto si legge nel\n[messaggio](https://conferenciaepiscopal.es/wp-content/uploads/2021/02/Dia-Seminario-Reflexion-Teologica.pdf) che la Conferenza episcopale spagnola (Cee) ha diffuso in vista della \u201cGiornata del Seminario\u201d, che ricorre il 19 marzo, in coincidenza con festa di San Giuseppe. E proprio al padre putativo di Ges\u00f9 \u00e8 dedicato il tema della ricorrenza di quest\u2019anno: \u201cPadre e fratello, come San Giuseppe\u201d \u00e8 infatti il motto della Giornata 2021, che cade anche nello speciale \u201cAnno di San Giuseppe\u201d, indetto da Papa Francesco per celebrare i 150 anni dalla proclamazione dello sposo della Vergine Maria a Patrono della Chiesa universale. Iniziato l\u20198 dicembre 2020, l\u2019Anno si concluder\u00e0 l\u20198 dicembre prossimo. \u201cSan Giuseppe si \u00e8 preso cura della Sacra Famiglia nella casa di Nazareth \u2013 scrivono i presuli \u2013 Ed ogni seminario, come la casa di Nazareth, vuole essere il luogo in cui il dono della vocazione al sacerdozio, seminato da Dio nel cuore di alcuni uomini, viene curato e fatto crescere\u201d. \u201cCustodire e coltivare le vocazioni perch\u00e9 portino frutti maturi\u201d \u00e8 dunque l\u2019auspicio della Cee. I vescovi descrivono, inoltre, San Giuseppe come \u201cil padre dei seminaristi\u201d: in quanto genitore putativo di Ges\u00f9, infatti, egli ne \u201cha curato e forgiato l\u2019educazione e la persona\u201d; pertanto, pu\u00f2 essere ritenuto il padre di \u201ccoloro che hanno ricevuto la chiamata a modellare la loro vita su Cristo con il sacerdozio\u201d, compiendo \u201cun atto di fede\u201d ed affidandosi totalmente a Dio. In questo senso, spiegano i presuli iberici, \u201cil seminario \u00e8 un luogo e un tempo privilegiato in cui ogni seminarista pu\u00f2 scoprire come Dio lo fa crescere attraverso la Chiesa e la Sua mano provvidente\u201d. Ed \u00e8 grazie a \u201cquesta esperienza della cura di Dio che i futuri sacerdoti saranno in grado, un domani, di andare nel mondo\u201d a portare la Parola del Signore. Non solo: in seminario si impara a \u201ccoltivare la preghiera di contemplazione\u201d che \u201crende il rapporto con Cristo intimo e personale, favorendo la conoscenza e l\u2019accettazione della propria identit\u00e0 sacerdotale\u201d. \u201cGes\u00f9 si presenta come il Buon Pastore di tutti gli uomini \u2013 si legge ancora nel messaggio \u2013 e la sua vita \u00e8 una manifestazione continua e una realizzazione quotidiana della carit\u00e0 pastorale\u201d. Tale opera continua nella Chiesa \u201cattraverso gli apostoli ed i loro successori, ovvero i sacerdoti, chiamati ad imitare e a ravvivare la medesima carit\u00e0 pastorale ed a custodire i fedeli loro affidati\u201d. Fuggendo, inoltre, dalla tentazione di \u201cguardare dall\u2019altra parte e restare indifferenti\u201d, i vescovi spagnoli esortano i seminaristi a non dimenticare i pi\u00f9 vulnerabili, perch\u00e9 \u201cl\u2019esistenza di ognuno di noi \u00e8 legata quella degli altri e la vita non \u00e8 un tempo che passa, ma un tempo di incontro\u201d. In questo senso, ribadisce il documento, \u201cla vita sacerdotale \u00e8 un continuo incontro con Dio e con i fratelli\u201d, perch\u00e9 in ogni persona il sacerdote vede il volto di Ges\u00f9. Avvicinarsi alle persone \u201ccon cuore di padre\u201d \u00e8, dunque, l\u2019incoraggiamento dei presuli ai futuri presbiteri, proprio come fece San Giuseppe che \u201cport\u00f2 fino in fondo la missione che gli era stata affidata, e nonostante le difficolt\u00e0, non si \u00e8 voltato dall'altra parte\u201d. \u201cOvunque vediamo fratelli da avvicinare, da curare ed a cui prestare il nostro ascolto e la nostra attenzione \u2013 conclude la Cee \u2013 Come San Giuseppe, dunque, svolgiamo fedelmente la nostra missione e prendiamoci cura della Chiesa\u201d, \u201cnel pieno compimento della volont\u00e0 di Dio\u201d, cos\u00ec da \u201cessere padri e fratelli\u201d del prossimo. (IP)\n9 febbraio VATICANO \"Essere anziani \u00e8 un dono di Dio\". Documento della Pontifica Accademia per la Vita sulla condizione della \u201cterza et\u00e0\u201d dopo la pandemia\nLa vecchiaia: il nostro futuro. La condizione degli anziani dopo la pandemia. E\u2019 questo il titolo del documento pubblicato oggi con cui la Pontificia Accademia per la Vita, d\u2019intesa con il Dicastero per lo Sviluppo Umano Integrale, propone una riflessione sugli insegnamenti da trarre dalla tragedia causata dalla diffusione del Covid-19, sulle sue conseguenze per l\u2019oggi e per il prossimo futuro delle nostre societ\u00e0. Insegnamenti che hanno fatto emergere una duplice consapevolezza: \u201cDa una parte l\u2019interdipendenza tra tutti e dall\u2019altra la presenza di forti disuguaglianze. Siamo tutti in bal\u00eca della stessa tempesta, ma in un certo senso, si pu\u00f2 anche dire che stiamo remando su barche diverse: le pi\u00f9 fragili affondano ogni giorno. \u00c8 indispensabile ripensare il modello di sviluppo dell\u2019intero pianeta\u201d si legge nello scritto che riprende la riflessione gi\u00e0 avviata con la Nota del 30 marzo 2020 (Pandemia e Fraternit\u00e0 Universale), proseguita con la Nota del 22 luglio 2020 (L\u2019Humana Communitas nell\u2019era della Pandemia. Riflessioni inattuali sulla rinascita della vita) e con il documento congiunto con il Dicastero per lo Sviluppo Umano Integrale (Vaccino per tutti. 20 punti per un mondo pi\u00f9 giusto e sano) del 28 dicembre 2020. L\u2019intenzione \u00e8 di \u201cproporre la via della Chiesa, maestra di umanit\u00e0, ad un mondo cambiato dal Covid-19, a donne e uomini alla ricerca di un significato e di una speranza per la loro vita\u201d. Durante la prima ondata della pandemia una parte considerevole dei decessi da Covid-19 si \u00e8 verificato nelle istituzioni per anziani, luoghi che avrebbero dovuto proteggere la \u201cparte pi\u00f9 fragile della societ\u00e0\u201d e dove invece la morte ha colpito sproporzionatamente di pi\u00f9 rispetto alla casa e all\u2019ambiente familiare. \"Quanto \u00e8 accaduto durante il Covid-19 impedisce di liquidare la questione con la ricerca di capri espiatori, di singoli colpevoli e, di contro, che si alzi un coro in difesa degli ottimi risultati di chi ha evitato il contagio nelle case di cura. Abbiamo bisogno di una nuova visione, di un nuovo paradigma che permetta alla societ\u00e0 di prendersi cura degli anziani\". Il documento della PAV evidenzia che \u201cSotto il profilo statistico-sociologico, uomini e donne hanno in generale oggi una pi\u00f9 lunga speranza di vita. Questa grande trasformazione demografica rappresenta, infatti, una sfida culturale, antropologica ed economica\u201d. Secondo i dati dell'Organizzazione Mondiale della Sanit\u00e0, nel 2050 nel mondo ci saranno due miliardi di ultrasessantenni: dunque, una persona su cinque sar\u00e0 anziana. \u201c\u00c8 pertanto essenziale rendere le nostre citt\u00e0 luoghi inclusivi e accoglienti per gli anziani e, in generale, per tutte le forme di fragilit\u00e0\u201d. Nella nostra societ\u00e0 prevale spesso l\u2019idea della vecchiaia come di un\u2019et\u00e0 infelice, intesa sempre e solo come l\u2019et\u00e0 dell\u2019assistenza, del bisogno e delle spese per le cure mediche. \u201cEssere anziani \u00e8 un dono di Dio e un\u2019enorme risorsa, una conquista da salvaguardare con cura\u201d prosegue \u201canche quando la malattia si fa invalidante ed emergono necessit\u00e0 di assistenza integrata e di elevata qualit\u00e0. Ed \u00e8 innegabile che la pandemia abbia rinforzato in noi tutti la consapevolezza che la ricchezza degli anni \u00e8 un tesoro da valorizzare e proteggere\u201d. Quanto all\u2019assistenza, la Pav indica un nuovo modello soprattutto per i pi\u00f9 fragili ispirato soprattutto alla persona \u201cL\u2019implementazione di tale principio implica un articolato intervento a diversi livelli, che realizzi un continuum assistenziale tra la propria casa e alcuni servizi esterni, senza cesure traumatiche, non adatte alla fragilit\u00e0 dell\u2019invecchiamento\u201d specifica il documento, osservando che \u201cle case di riposo dovrebbero riqualificarsi in un continuum socio-sanitario, ossia offrire alcuni loro servizi direttamente nei domicili degli anziani: ospedalizzazione a domicilio, presa in carico della singola persona con risposte assistenziali modulate sui bisogni personali a bassa o ad alta intensit\u00e0, dove l\u2019assistenza sociosanitaria integrata e la domiciliarit\u00e0 rimangano il perno di un nuovo e moderno paradigma\u201d. Viene auspicato in sostanza di reinventare una rete di solidariet\u00e0 pi\u00f9 ampia \u201cnon necessariamente ed esclusivamente fondata su vincoli di sangue, ma articolata secondo le appartenenze, le amicizie, il comune sentire, la reciproca generosit\u00e0 nel rispondere ai bisogni degli altri\u201d. Quanto al confronto con i giovani, il documento evoca un \u201cincontro\u201d che possa portare nel tessuto sociale \u201cquella nuova linfa di umanesimo che renderebbe pi\u00f9 solidale la societ\u00e0. Pi\u00f9 volte Papa Francesco ha esortato i giovani a stare accanto ai nonni\u201d prosegue, aggiungendo che \u201cL\u2019uomo che invecchia non si avvicina alla fine, ma al mistero dell\u2019eternit\u00e0; per comprenderlo ha bisogno di avvicinarsi a Dio e di vivere nella relazione con Lui. Prendersi cura della spiritualit\u00e0 degli anziani, del loro bisogno di intimit\u00e0 con Cristo e di condivisione della fede \u00e8 un compito di carit\u00e0 nella Chiesa\u201d. Il documento chiarisce che \u201c\u00c8 solo grazie agli anziani che i giovani possono ritrovare le proprie radici ed \u00e8 solo grazie ai giovani che gli anziani recuperano la capacit\u00e0 di sognare\u201d. Preziosa \u00e8 anche la testimonianza che gli anziani possono dare con la loro fragilit\u00e0. \u201cEssa pu\u00f2 essere letta come un magistero, un insegnamento di vita\u201d rileva la riflessione, chiarendo che \u201cLa vecchiaia va compresa anche in questo orizzonte spirituale: \u00e8 l\u2019et\u00e0 propizia dell\u2019abbandono a Dio. Mentre il corpo si indebolisce, la vitalit\u00e0 psichica, la memoria e la mente diminuiscono, appare sempre pi\u00f9 evidente la dipendenza della persona umana da Dio\u201d. Infine un appello: \u201cL\u2019intera societ\u00e0 civile, la Chiesa e le diverse tradizioni religiose, il mondo della cultura, della scuola, del volontariato, dello spettacolo, dell\u2019economia e delle comunicazioni sociali debbono sentire la responsabilit\u00e0 di suggerire e sostenere nuove e incisive misure\u201d si legge \u201cperch\u00e9 sia reso possibile agli anziani di essere accompagnati e assistiti in contesti familiari, nella loro casa e comunque in ambienti domiciliari che assomiglino pi\u00f9 alla casa che all\u2019ospedale. Si tratta di una svolta culturale da mettere in atto\u201d. (DD)\n9 febbraio - FILIPPINE Al via il concorso per i migliori social media cattolici filippini del 2020. Cresce il loro ruolo nella Chiesa filippina in tempi di Coronavirus\nAperte le candidature per la quinta edizione dei Catholic Social Media Awards, premio assegnato ogni anno dalla Chiesa filippina a persone e istituzioni che si sono distinte nell\u2019annuncio del Vangelo attraverso i social media. La cerimonia di premiazione si svolger\u00e0 in modalit\u00e0 virtuale il prossimo 20 marzo. Il premio \u00e8 un\u2019iniziativa del gruppo giovanile \u201cYouth Pinoy\u201d, in collaborazione con l\u2019ufficio stampa della Conferenza episcopale filippina (Cbcp) e della la societ\u00e0 di comunicazione Areopagus Communications, Inc.. Tra i suoi principali obiettivi - riporta l\u2019agenzia della\n[Cbcpnews](https://cbcpnews.net/cbcpnews/nominations-open-for-catholic-social-media-awards/) - quello di incoraggiare parrocchie, diocesi e organizzazioni cattoliche a diffondere al meglio contenuti cattolici e a contrastare la disinformazione on-line. Un compito che la pandemia del Covid-19, con l\u2019isolamento fisico delle persone, ha fatto emergere in tutta la sua importanza. Dieci le categorie in concorso che comprendono i principali profili social, come Twitter, Facebook, Instagram, la popolare piattaforma di condivisione di foto, i migliori siti, blog e video-blog cattolici, nonch\u00e9 i migliori influencer maschile e femminile e la migliore canzone cattolica dell\u2019anno. I giudici - spiega il [sito del premio](https://catholicsocialmediaawards.com/2020/) - valuteranno i candidati in base ai contenuti, segnatamente per il loro contributo alla sensibilizzazione su questioni sociali e su temi di attualit\u00e0 sociale ed ecclesiale alla luce degli insegnamenti della dottrina cattolica, per la loro capacit\u00e0 innovativa anche sul piano tecnologico e in base al numero di follower, like e condivisioni dei loro contenuti sulle varie piattaforme. Anche nella Chiesa delle Filippine la crisi del Coronavirus ha fatto apprezzare ancora di pi\u00f9 l\u2019importanza degli strumenti digitali, e dei social media in particolare, quali strumenti di evangelizzazione e di comunione tra i fedeli. Nel 2020 si sono moltiplicate le iniziative in questo ambito. Ne \u00e8 un esempio il programma di approfondimento \"Fede vivente\", un programma on-line lanciato lo scorso settembre dal movimento per il dialogo islamo-cristiano Silsilah, fondato dal missionario del Pime padre Sebastiano D'Ambra nell\u2019isola filippina di Mindanao, che approfondisce le otto Beatitudini evangeliche e i \"99 nomi di Allah\" . Il programma \u00e8 trasmesso online su vari social network, con una puntata a settimana per una durata complessiva di venti settimane. Sempre i social hanno permesso ai fedeli filippini, in questi mesi di restrizioni a causa della pandemia, di partecipare a distanza alle Messe domenicali e ad altri eventi religiosi. (LZ)\n9 febbraio - ITALIA \u201cOra et labora\u201d: iniziativa dell\u2019Ospitalit\u00e0 religiosa per rimettere in moto il lavoro\nSi chiama \u201cOra et labora\u201d, come l\u2019antica regola dei monaci benedettini, la nuova iniziativa avviata sul portale no-profit\n[www.ospitalitareligiosa.it](http://www.ospitalitareligiosa.it/) Si tratta di una pagina che raccoglie le offerte di lavoro riguardante il settore della ricettivit\u00e0 turistico-religiosa. Patrocinato dalla Conferenza episcopale italiana, il progetto \u2013 [informa una nota](https://ospitalitareligiosa.it/pdf/com.st.2102.lav.pdf?utm_medium=email&utm_source=VOXmail%3A828624+Nessuna+cartella&utm_campaign=VOXmail%3A2059603+Com.+Stampa%3A+Ora+et+Labora+riporta+al+centro+il+lavoro) \u2013 nasce in tempo di pandemia, durante il quale il mondo del lavoro \u00e8 andato in crisi, \u201cincombe lo spettro della fine della cassa integrazione ed il ripristino dei licenziamenti\u201d. Per cercare di rispondere, dunque, alle esigenze e ai bisogni di chi \u201cnon ne vuole sapere di rassegnarsi\u201d e \u201cnella prospettiva di una stagione estiva\u201d che si spera il pi\u00f9 normale possibile, l\u2019Ospitalit\u00e0 religiosa ha pensato di offrire a cuochi, pizzaioli, camerieri, lavapiatti e personale addetto alle pulizie l\u2019opportunit\u00e0 di cercare lavoro tramite il web. Ma non solo: nella sezione \u201cOra et labora\u201d sono presenti anche annunci per corsi di formazione in determinati settori, come ad esempio la manutenzione del verde, o per chi \u201cvuole fare un\u2019esperienza di volontariato, mettendo il proprio tempo a disposizione di comunit\u00e0 che, in estate, accolgono bambini, anziani e disabili\u201d. \u201cOra et labora \u2013 conclude la nota \u2013 rappresenta infine la preghiera, affinch\u00e9 tutto possa tornare presto come prima\u201d. L\u2019Associazione no-profit \u201cOspitalit\u00e0 Religiosa Italiana\u201d ha lo scopo di favorire l'incontro tra la domanda e l'offerta di ospitalit\u00e0 religiosa in Italia. L\u2019organismo \u00e8 presieduto da Fabio Rocchi, membro del Consiglio Pastorale Nazionale della Cei per il Turismo. Tra le altre iniziative portate avanti, si segnala quella della \u201cvacanza etica\u201d in strutture ricettive no-profit i cui introiti alimentano attivit\u00e0 benefiche caritatevoli, assistenziali, sociali, missionarie e naturalistiche. \u201cSi tratta di vere e proprie \u2018fabbriche del bene\u2019 \u2013 si legge sul sito - dove fare il semplice turista si traduce automaticamente in un aiuto agli ultimi, ai disagiati, a chi vive nelle difficolt\u00e0 o cura la natura ferita\u201d. (IP)\n9 febbraio - INDIA Disastro naturale Himalaya: cordoglio e vicinanza dei vescovi alle vittime\nSarebbero almeno 14 i morti e 200 i dispersi della calamit\u00e0 naturale che ha colpito lo Stato di Uttarakhand, in India: domenica 7 febbraio, un pezzo di ghiacciaio a ridosso dell\u2019Himalaya \u00e8 crollato nel fiume Rishiganga, causando massicce inondazioni. La zona \u00e8 servita da una diga, ora danneggiata, alla quale stavano lavorando molti operai, rimasti intrappolati sul bordo del fiume. La Chiesa cattolica locale ha espresso subito il suo cordoglio e la sua vicinanza alle vittime: \u201cSiamo rattristati dalla notizia della perdita di cos\u00ec tante vite preziose \u2013\n[ha detto Monsignor John Vadakel, vescovo della circostante diocesi di Binjor](https://missionsetrangeres.com/eglises-asie/himalaya-la-rupture-dun-glacier-provoque-au-moins-14-deces-et-200-disparus/) - Preghiamo per i dispersi, sperando che vengano trovati sani e salvi\". \"L'inondazione \u00e8 stata improvvisa \u2013 ha aggiunto il presule \u2013 ed \u00e8 stato un vero un disastro naturale. Sappiamo che il governo sta facendo del suo meglio, quindi possiamo solo aspettare e osservare la situazione\u201d, anche se le premesse non sono delle migliori: \u201cIl luogo in cui si \u00e8 verificata la catastrofe \u2013 ha osservato Monsignor Vadakel \u2013 \u00e8 particolarmente impervio e le condizioni meteorologiche sono avverse\u201d. Dal canto loro, alcuni esponenti cristiani attivisti per i diritti umani hanno sottolineato che \u201cl'Uttarakhand \u00e8 una delle regioni meno monitorate e pi\u00f9 vulnerabili\" dell\u2019India: situata ai piedi dell'Himalaya, essa \u00e8 infatti particolarmente esposto al maltempo e alle calamit\u00e0 naturali. Gi\u00e0 nel giugno 2013, questo Stato settentrionale del Paese aveva subito una grave inondazione provocata da un forte temporale, con conseguenti frane, smottamenti ed un drammatico bilancio di 5.700 morti. (IP)\n9 febbraio COLOMBIA Domani \u201cGrande catena umana per la pace a Buenaventura\u201d organizzata dalla diocesi\nI vescovi di Valle, Provincia ecclesiastica di Cali, dopo essersi riuniti il 5 febbraio, hanno diffuso una lettera sul sito web dell\u2019Episcopato, in cui esprimono la loro solidariet\u00e0 e preoccupazione per l\u2019aumento della violenza nella citt\u00e0 di Buenaventura. \u201cUniamo la nostra voce a quella del nostro fratello vescovo, Rub\u00e9n Dar\u00edo Jaramillo Montoya, - hanno affermato - che ha messo in guardia, con fermezza e angoscia, sul rischio di massacri in vari comuni e frazioni del distretto\u201d. I presuli, nella lettera, denunciando \u201cla presa di possesso mafiosa della citt\u00e0 da parte di bande e cartelli\u201d, che hanno occupato interi quartieri, uccidendo selettivamente i giovani e portando alla fuga i cittadini, hanno annunciato che si uniranno nelle loro citt\u00e0 alla \"Grande catena umana per la pace a Buenaventura\u201d, organizzata dalla diocesi, il 10 febbraio, alle ore 10.00. Essi esprimeranno cos\u00ec solidariet\u00e0, unit\u00e0 e alleanza alla popolazione, cercando di isolare i tiranni visibili e invisibili, colpevoli di omicidi e genocidi nella citt\u00e0, nella regione del Pacifico e nel sud-ovest della Colombia. Assicurando a tutti, uomini e donne, le loro preghiere, la loro benedizione e l'appoggio della Chiesa, i vescovi hanno affidato le autorit\u00e0 civili, militari e nazionali a Dio e alla Beata Vergine Maria, perch\u00e9 continuino ad assumersi la responsbailit\u00e0 di proteggere il popolo colombiano. (AP)\n9 febbraio - COLOMBIA Confederazione Cattolica Nazionale dell'Educazione: V Incontro di Pastorale Educativa\nSi terr\u00e0 on line, in tre momenti - il 10, il 17 e il 24 febbraio -, dalle 16.00 alle 18.00, il V Incontro di Pastorale Educativa, dal titolo \"Risignificare ed esplorare gli spazi della pastorale\", organizzato dalla Confederazione Cattolica Nazionale dell'Educazione (CONACED), con lo scopo di affrontare le sfide generate dalla pandemia di Covid-19 in ambito educativo e favorire processi di adattamento e creativit\u00e0 virtuale. Gli incontri \u2013 si legge sul sito web dell\u2019Episcopato -, rivolti ad insegnanti, operatori pastorali, delegati diocesani dell'insegnamento, responsabili pastorali delle comunit\u00e0 religiose, coordinatori accademici e pastorali nelle scuole e seminaristi, secondo gli organizzatori, cercheranno di \"motivare gli agenti pastorali a ridefinire gli spazi educativi che gi\u00e0 abbiamo, come quelli dell\u2019arte e dello sport, ma anche ad esplorare nuovi ambienti come quelli offerti dalla tecnologia e dai media\". Tre, dunque, gli obiettivi di CONACED: identificare e valorizzare il ruolo dell'arte, dello sport e dei media nello sviluppo della missione educativa evangelizzatrice; trovare nell'arte, nello sport e nei media nuove opportunit\u00e0 per lo sviluppo della pastorale educativa; e, infine, identificare pratiche educative di successo nel campo dell'arte, dello sport e dei media. Obiettivi che si prover\u00e0 a raggiungere, affrontando tre temi: i media come spazio di creazione e cura; l'arte come spazio di espressione dell'essere e del sentire; e lo sport come spazio per imparare a vivere insieme. (AP)\n9 febbraio - NIGERIA Diocesi di Yola in aiuto delle vittime di Boko Haram: case per 86 famiglie sfollate\nUn progetto pioneristico quello avviato dalla diocesi di Yola, in Nigeria:\n[la costruzione di case destinate ad accogliere le vittime di Boko Haram](https://www.aciafrica.org/news/2821/catholic-diocese-in-nigeria-to-relocate-boko-haram-victims-in-pioneer-housing-project) che da oltre cinque anni vivono in campi-profughi. Le nuove abitazioni, spiega il vescovo locale, Monsignor Stephen Dami Mamza, saranno abitabili dalla prima settimana di marzo, permettendo cos\u00ec una vita pi\u00f9 sostenibile agli sfollati interni che sono fuggiti dalle loro case a causa delle violenze perpetrate dai gruppi jihadisti. \u201cDopo pi\u00f9 di cinque anni nei campi, la gente \u00e8 stanca e vuole cominciare una nuova vita\u201d, sottolinea il presule, evidenziando anche che, a causa della pandemia da Covid-19, si \u00e8 verificato un calo delle donazioni esterne, il che rende ancora pi\u00f9 difficile il sostentamento degli sfollati. Da ricordare sin dal 2014, prima ancora allestire il campo-profughi, la diocesi di Yola ha accolto le vittime di Boko Haram nella Cattedrale di Santa Teresa, nei Centri per la pastorale e la catechesi e in alcune scuole cattoliche. Tra il 2015 e il 2016, poi, dopo che l\u2019esercito regolare ha ripreso il controllo di alcune zone invase da Boko Haram, molti sfollati sono potuti rientrare nei loro villaggi. Ma tantissimi altri non sono riusciti a tornare a casa, dato il livello ancora elevato di insicurezza nella regione, in particolare nella zona circostante la foresta di Sambisa. \u201cAttualmente \u2013 afferma Monsignor Dami Mamza \u2013 circa 86 famiglie vivono ancora nelle tende allestite dalla diocesi\u201d, in spazi ristretti e con poca possibilit\u00e0 di privacy. Per alleviare le loro difficolt\u00e0, dunque, due anni fa si \u00e8 cominciato a pensare ad un progetto abitativo pi\u00f9 sostenibile: \u201cI finanziamenti principali ci sono arrivati tramite \u2018Missio Germania\u2019 \u2013 spiega il presule \u2013 ma anche il governatore locale ha dato il suo contributo, donandoci un terreno di dieci ettari sui cui costruire le abitazioni\u201d. Oggi, il progetto conta 43 appartamenti, divisi in due abitazioni ciascuno, cos\u00ec da poter accogliere tutte le 86 famiglie sfollate. Ogni casa prevede una stanza da letto, un soggiorno, una cucina e un bagno. Ma resta ancora diverso spazio libero che pu\u00f2 essere sia edificato con altre abitazioni, sia coltivato dalle famiglie interessate all\u2019agricoltura, perch\u00e9 il terreno \u00e8 ampio e fertile. Sempre con il sostegno di \u201cMissio Germania\u201d, la diocesi di Yola ha costruito anche una scuola primaria destinata ai minori sfollati ed ai bambini dei villaggi circostanti. Il complesso residenziale prevede, nel prossimo futuro, la costruzione di una piccola Chiesa e di una moschea, cos\u00ec da andare incontro ai bisogni spirituali degli sfollati e favorire il dialogo interreligioso. (IP)\n9 febbraio - FILIPPINE Vescovi chiedono di alzare il limite massimo delle persone autorizzate a partecipare alle Messe in presenza al 50%\nRiportare il numero dei fedeli autorizzati a partecipare alle Messe in presenza al 50% della capacit\u00e0 massima delle chiese. A chiederlo \u00e8 l\u2019amministratore apostolico di Manila, monsignor Broderick Pabillo. Attualmente il limite imposto dalle autorit\u00e0 per contenere il contagio del Coronavirus \u00e8 del 30%, ma secondo monsignor Pabillo ci sono le condizioni per aumentarlo del 20%, grazie all\u2019applicazione delle linee guida introdotte dai vescovi lo scorso maggio per garantire celebrazioni in sicurezza. \u201cLe Chiese non sono focolai di contagio perch\u00e9 l\u2019organizzazione delle celebrazioni e i protocolli \u00e8 buona\u201d, ha affermato il presule durante una Messa celebrata l\u20198 febbraio, citando i dati degli esperti. Un recente rapporto conferma infatti che dopo le celebrazioni natalizie e della tradizionale Festa del Nazzareno lo scorso gennaio non si \u00e8 registrato il temuto aumento di casi. \u201cQuesto dimostra che le chiese, con l\u2019applicazione rigida dei protocolli sanitari, non contribuiscono alla diffusione del virus\u201d, ha detto monsignor Pabillo. Di qui la richiesta di aumentare il numero dei posti a sedere nelle chiese, anche in vista delle prossime celebrazioni pasquali. Una richiesta \u2013 riporta l\u2019agenzia\n[Ucanews](https://www.ucanews.com/news/philippine-bishop-calls-for-bigger-congregations/91326#) - sostenuta anche da altri vescovi filippini appoggiati da molti fedeli.\u201d \u201cMolti erano preoccupati per le celebrazioni religiose di Natale e dei giorni festivi, ma grazie a Dio, sono stati smentiti\u201d, afferma un post della diocesi di Tarlac, che ringrazia i fedeli per avere rispettato scrupolosamente i protocolli sanitari. Le linee guida preparate dalla Conferenza episcopale (Cbcp) lo scorso maggio in vista della riapertura delle chiese nella seconda fase dell\u2019emergenza, prevedono oltre al rispetto del distanziamento fisico, l\u2019obbligo per i fedeli di indossare mascherine e guanti, la Comunione nelle mani, la riduzione numerica dei cori per i canti liturgici, la messa a disposizione di scatole speciali per le offerte e la dispensa dalla Messa domenicale per gli anziani e per tutte le persone vulnerabili. Da quest\u2019ultimo obbligo sono invece esclusi i sacerdoti, che durante la celebrazione devono invece mantenere la distanza di sicurezza di almeno un metro. \u00c8 prevista anche la distribuzione della Comunione ai malati nelle case, con tutte le precauzioni necessarie per evitare il contagio. Inoltre, ai matrimoni non sono ammesse folle di fedeli, ma solo in presenza degli sposi e dei familiari pi\u00f9 vicini, mentre per i battesimi sono ammessi solo i genitori e i padrini e per i funerali la partecipazione \u00e8 limitata ai familiari del defunto. Le parrocchie sono poi incoraggiate ad aumentare la frequenza e gli orari delle celebrazioni per decongestionare le chiese. Ad oggi le Filippine hanno registrato un totale di 539.000 casi di Coronavirus con 11.231 decessi. Dopo i picchi dell\u2019estate scorsa, la curva dei contagi si \u00e8 lentamente abbassata, sia pure con qualche oscillazione. (LZ)\n9 febbraio - REGNO UNITO Cardinale Nichols: con la pandemia in aumento il traffico di esseri umani\nLa crisi del Coronavirus ha creato una nuova \u201criserva\u201d di vittime delle moderne forme di schiavit\u00f9 e del traffico di esseri umani che esige un accresciuto impegno nella lotta contro questa piaga. Lo ha ricordato il cardinale Vincent Nichols, arcivescovo di Westminster e presidente della Conferenza episcopale dell\u2019Inghilterra e del Galles, (Cbcew) in occasione della Giornata internazionale di preghiera e riflessione contro la tratta di persone, celebrata ogni anno l\u20198 febbraio nella Festa liturgica di Santa Josephine Bakhita. \u201cLa pandemia sta seminando il caos\u201d e \u201cle reti criminali organizzate, che traggono uno spietato profitto dalla vendita dei nostri fratelli e sorelle come schiavi e come niente pi\u00f9 che merci da sfruttare, stanno approfittando di questo caos\u201d, ha affermato il porporato durante la Messa celebrata ieri sera nella cattedrale di Westminster, ricordando che oggi 40 milioni nel mondo sono vittime di questo turpe mercato. \u201cSi tratta di una ferita terribile nella carne dell'umanit\u00e0 e nel corpo stesso di Cristo\u201d di fronte alla quale \u2013 ha affermato il cardinale Nichols nell\u2019\n[omelia](https://www.cbcew.org.uk/pandemic-creating-vast-new-reservoirs-of-victims-of-modern-slavery-and-human-trafficking-warns-cardinal/) - la Chiesa \u00e8 chiamata a rispondere portando \u201cl\u2019onda lunga del Vangelo sulle nostre sponde\" con l\u2019esempio di persone come santa Josephine Bakhita. Ripercorrendo la vita esemplare della suora canossiana sudanese canonizzata nel 2000, che fu schiava lei stessa, l\u2019arcivescovo di Westminster ha evidenziato che essa \u201cinsegna ancora oggi la bellezza dell\u2019incontro con Ges\u00f9\u201d. Il cardinale Nichols ha quindi voluto ringraziare tutti coloro che lavorano per la liberazione e per sostenere le vittime delle moderne forme di schiavit\u00f9, tra i quali ha ricordato tante religiose nel mondo e chi le sostiene e in particolare il Gruppo Santa Marta, l\u2019alleanza globale di vescovi, comunit\u00e0 religiose e capi delle polizie creata nel 2014 per volere di Papa Francesco per sradicare il traffico di esseri umani. Infine, l\u2019auspicio di un\u2019azione pi\u00f9 incisiva delle istituzioni nel Regno Unito contro questa piaga, attraverso l\u2019investimento di maggiori risorse per aiutare le vittime e punire i trafficanti: \u201cOggi parliamo a nome di tutti i prigionieri della schiavit\u00f9 per chiedere una maggiore reattivit\u00e0 da parte del nostro Governo (\u2026) e per un rinnovato impegno delle forze dell\u2019ordine per individuare, fermare e perseguire i trafficanti. Oggi seguiamo le orme di santa Giuseppina\u201d, ha concluso. (LZ)\n9 febbraio - SPAGNA Giornata per la vita 2021. Vescovi: \u201cGuardiamo a San Giuseppe per imparare ad essere custodi della vita\u201d\n\u201cLa vita umana ha un valore in se stessa e non \u00e8 legata al vigore fisico, alla giovinezza, alla salute fisica o psicologica. \u00c8 un bene fondamentale per l'uomo, senza il quale non ci pu\u00f2 essere esistenza o godimento di altri beni\u201d. Queste le parole della Sottocommissione episcopale per la Famiglia e la Difesa della Vita, in un messaggio, diffuso ieri sulla pagina web dell\u2019Episcopato, in occasione della celebrazione, il 25 marzo, della Giornata per la vita 2021, sul tema \u201cCustodi della vita\u201d. In un\u2019epoca in cui le persone valutano se una vita sia degna di essere vissuta o meno in base alla sua salute, al suo benessere o alla sua utilit\u00e0, i presuli hanno invitato i cattolici a prendere come esempio, nell\u2019Anno di San Giuseppe, il Custode della Sacra Famiglia, il falegname di Nazareth, per imparare ad essere custodi della vita; colui che \u201csapeva come trasformare un problema in un'opportunit\u00e0, mettendo sempre al primo posto la fiducia nella Provvidenza\u201d. I vescovi, domandandosi quale dovrebbe essere la risposta dei cristiani in questo momento storico, che si trova ad affrontare l\u2019avanzata della cultura della morte con la proposta di Legge organica di regolamentazione dell\u2019eutanasia, hanno invitato i fedeli a non cedere al disfattismo, alla convinzione che non ci sia soluzione o che non si possa tornare indietro. Seguendo l\u2019esempio di San Giuseppe, hanno esortato i cristiani a farsi custodi della vita, sottolineando che essa \u2013 come affermava San Giovanni Paolo II \u2013 \u201c\u00e8 sempre un bene\u201d, perch\u00e9 \u00e8 \u201cun dono che viene dalla misteriosa e generosa volont\u00e0 di Dio\u201d. \u201cOgni vita \u00e8 degna di essere vissuta - hanno spiegato - perch\u00e9 in essa c'\u00e8 un ordine precedente e un destino profondamente voluto dal suo Creatore\u201d. Il suo valore, dunque, non pu\u00f2 essere misurato in base a criteri soggettivi e \u201cdeve essere sempre considerata come fine a se stessa e mai come un mezzo per altri fini\u201d. Come insegna la Chiesa, la vita va rispettata fin dal suo concepimento, perch\u00e9 l'uomo \u00e8 l'unica creatura che Dio ha \"voluto per se stesso\". \u201cLa vita umana \u00e8 sacra perch\u00e9 fin dal suo inizio \u2013 hanno osservato i presuli - implica \u2018l'azione creatrice di Dio\u2019 e rimane sempre in una relazione speciale con il Creatore, suo unico fine\u201d. Quindi \u201cnessuno, in nessun caso, pu\u00f2 arrogarsi il diritto di uccidere direttamente un essere umano innocente\u201d. La Sottocommissione per la Famiglia e la Difesa della Vita ha ringraziato tutti coloro che, mossi dalla fede o dalla solidariet\u00e0 umana, sia in ambito ecclesiale che civile, hanno intrapreso iniziative per promuovere la cultura della vita: chi \u00e8 vicino a donne incinte in situazioni di vulnerabilit\u00e0, che altrimenti sarebbero costrette ad abortire; e chi si prende cura degli anziani e dei malati terminali, impedendo loro di sentirsi un peso e di considerare l\u2019eutanasia come una via d\u2019uscita. \"Inguaribile, infatti \u2013 hanno ricordato -, non \u00e8 mai sinonimo di \u2018incurabile\u2019\". Infine, i vescovi, hanno invitato tutti i cristiani a prendersi cura della loro formazione per essere \"sempre pronti a dare una spiegazione\u201d a chiunque domandi ragione della loro speranza; e a guardare \u201cpi\u00f9 profondamente le motivazioni che ci portano ad essere custodi della vita; motivazioni che vengono in molti casi non solo dalla nostra fede, ma anche dall'evidenza scientifica\u201d. (AP)\n9 febbraio - BRASILE #coronavirus. Arcidiocesi di Manaus lancia \u201cRete di ascolto spirituale\u201d\n\u201cApostolato dell\u2019orecchio\u201d: cos\u00ec, in diverse occasioni, Papa Francesco ha definito la capacit\u00e0, portata avanti da diversi organismi cattolici, di prestare attenzione ed ascolto alle sofferenze e alle difficolt\u00e0 altrui. Ora un esempio concreto di questa missione arriva da Manaus, in Brasile, dove l\u2019Arcidiocesi locale ha lanciato una\n[\u201cRete di ascolto spirituale\u201d per persone affette da Covid-19](https://prensacelam.org/2021/02/07/con-la-bendicion-de-mons-leonardo-steiner-la-red-de-escucha-espiritual-de-la-arquidiocesis-de-manaos-comienza-su-mision/). Il servizio, che si svolge via telefono, \u00e8 quanto mai necessario in una zona dove la pandemia ha provocato una vera e propria catastrofe: secondo i dati delle autorit\u00e0 locali, infatti, al 6 febbraio si sono contate 6.208 vittime, il che rappresenta 2.839 morti per milione di abitanti, tra le cifre pi\u00f9 alte a livello mondiale. Un triste record aggravato dalla carenza di ossigeno negli ospedali. Di fronte a tale dramma, l\u2019Arcidiocesi ha dunque avviato questo progetto di sostegno spirituale e pastorale; coordinata del Consiglio presbiterale e supportata da volontari, l\u2019iniziativa ha ricevuto la benedizione dell\u2019Arcivescovo di Manaus, Monsignor Leonardo Steiner, il quale ha ribadito l\u2019importanza di offrire alle persone la possibilit\u00e0 di parlare, in un momento storico cos\u00ec difficile. \u201cNon si tratta di un servizio psicologico \u2013 ha specificato il presule \u2013 ma di offrire a chi ne ha bisogno la possibilit\u00e0 di raccontare, di esternare ci\u00f2 che sente. In tal modo, chi soffre riesce a metabolizzare meglio il suo dolore\u201d. \u201cAccogliere con amore, ascoltare e guidare con misericordia e pazienza le sofferenze delle persone colpite dal Covid-19 e dalle sue conseguenze \u2013 ha spiegato ancora l\u2019Arcivescovo Steiner \u2013 \u00e8 dunque lo scopo del nostro servizio, un servizio di consolazione\u201d. A fare da base saranno le Sacre Scritture: i volontari che risponderanno al telefono, infatti, potranno suggerire a chi chiama la lettura di alcuni passi biblici che \u201coffrono sempre parole di speranza e di incoraggiamento\u201d, perch\u00e9 \u201cnessuna parola \u00e8 meglio della stessa Parola di Dio\u201d. Al contempo, Monsignor Steiner ha rimarcato che al servizio potranno accedere anche persone non credenti, perch\u00e9 l\u2019importante \u00e8 avere \u201cun cuore aperto e bisognoso di incoraggiamento e consolazione\u201d. Dal suo canto, padre Geraldo Bendaham, coordinatore del servizio, ha ricordato che l\u2019idea del progetto deriva da \u201cmolte altre esperienze di ascolto attivo di persone che hanno vissuto sofferenze, gioie, dolori, sogni frustrati perch\u00e9 la loro vita si \u00e8 interrotta improvvisamente\u201d. Ora questo nuovo progetto permetter\u00e0 di raggiungere molte pi\u00f9 persone, \u201cnella sequela di Ges\u00f9\u201d. (IP)\n9 febbraio - SOMALIA Iniziativa di Tr\u00f3caire contro violenze sessuali di genere\nIn Somalia, il 98 per cento delle ragazze e delle donne tra i 15 ed i 49 anni \u00e8 vittima di mutilazione genitale femminile (Mgf): il dato drammatico arriva dalle Nazioni Unite. Ed \u00e8 per contrastare questa ed altre brutalit\u00e0 che Tr\u00f3caire, l'agenzia ufficiale di sviluppo oltremare della Chiesa cattolica in Irlanda, ha deciso di avviare nel Paese africano\n[una campagna contro la violenza sessuale di genere](https://www.aciafrica.org/news/2819/bishops-in-ireland-european-union-launch-initiative-against-sexual-violence-in-somalia). L\u2019iniziativa \u00e8 pensata, in particolare, per i distretti di Belet Hawa e Luuq della regione di Gedo ed ha come titolo \u201cFirm Acts - Facilitare i diritti inclusivi nelle comunit\u00e0 per combattere la violenza sessuale e di genere\". Finanziato anche dall\u2019Unione Europea, il progetto ha la durata di due anni (2021-2022) e mira a creare un ambiente sicuro per le ragazze e le donne, promuovendo i loro diritti e ponendo fine ai crimini di genere. Due, nello specifico, le componenti principali dell\u2019iniziativa, spiega Tr\u00f3caire: \u201cInterventi di cambiamento culturale per abbandonare le mutilazioni femminili e progetti di rafforzamento delle comunit\u00e0 e delle organizzazioni della societ\u00e0 civile, per uno sviluppo sociale sostenibile\u201d. Nell\u2019attuazione del progetto, Tr\u00f3caire punta \u201cad un approccio basato sui diritti umani, cos\u00ec da affrontare le cause profonde delle violenze sessuali di genere e promuovere, al contempo, l\u2019emancipazione femminile\u201d. L\u2019iniziativa, inoltre \u2013 si ribadisce \u2013 \u00e8 \u201cin linea con le aspirazioni del governo della Somalia, che si \u00e8 impegnato nella tolleranza zero contro le Mgf per il suo piano di sviluppo nazionale\u201d. Dal suo canto, l'ambasciatore Ue in Somalia, Nicol\u00e1s Berlanga Martinez, ha definito le mutilazioni genitali femminili come un atto \"in conflitto con i diritti umani fondamentali\", e ha promesso il sostegno dell'Unione europea alla nazione africana. \"L'Ue \u2013 ha aggiunto - \u00e8 sempre stata una convinta sostenitrice dei diritti delle donne, e pi\u00f9 specificamente quando si tratta di combattere la violenza sessuale e di genere e le Mgf\u201d. Il progetto di Tr\u00f3caire \u00e8 stato presentato il 6 febbraio, in occasione \u201cGiornata internazionale della tolleranza zero contro le mutilazioni genitali femminili\u201d: pensata sin dal 2003, la ricorrenza quest'anno ha avuto per tema \"Non c'\u00e8 tempo per l'inazione globale. Unirsi, finanziare e agire per porre fine alle mutilazioni genitali femminili\". Nel mondo, tale fenomeno colpisce 200 milioni di donne in 30 Paesi, principalmente in Africa, ma anche in America Latina e in Asia. Attualmente, tra le nazioni africane in cui le mutilazioni genitali femminili sono diffuse, solo cinque non hanno ancora approvato una legge che le consideri reato: Somalia, Liberia, Sierra Leone, Ciad e Mali. (IP)\n9 febbraio - ITALIA L\u2019impegno di un prete contro la cementificazione selvaggia\n\u201cPadre, lei si occupi di anime\u201d. \u00c8 una frase che don Rosario Lo Bello si \u00e8 sentito ripetere pi\u00f9 volte da quando nel 2009 \u00e8 diventato parroco della chiesa di San Paolo Apostolo a Siracusa e ha cominciato a indirizzarne l\u2019azione pastorale e sociale verso quella che definisce una \u201criaffermazione degli spazi pubblici\u201d della citt\u00e0, attraverso un\u2019attivit\u00e0 di sensibilizzazione e studio. Al suo fianco, un migliaio di parrocchiani del quartiere Graziella sull\u2019isola di Ortigia, una volta zona di soli pescatori, ora anche di povert\u00e0, degrado e spaccio. \u00c8 un fiume in piena don Rosario nel raccontare a Vatican News un impegno che si rinnova ogni giorno in difesa dei valori paesaggistici, ambientali e naturali. La sua, spiega, \u00e8 una terra che \u201call\u2019indomani del dopoguerra, negli anni \u201950, ha conosciuto uno sviluppo industriale fortissimo\u201d all\u2019insegna di una \u201cmodernit\u00e0\u201d entrata all'interno del tessuto sociale di questa parte di Sicilia \u201cin maniera molto invasiva\u201d, a cui non \u00e8 corrisposto \u201cun vero e proprio sviluppo sociale\u201d. A partire da fine anni \u201990 - racconta poi il giovane parroco, 45 anni - \u201cquando si \u00e8 capito che le industrie frenavano, si perdevano posti di lavoro e si iniziavano a notare gli effetti negativi delle emissioni sulla salute degli abitanti, \u00e8 nato un secondo miraggio per Siracusa: quello dello sviluppo turistico\u201d. E \u201csoprattutto nelle campagne a sud di Siracusa si \u00e8 data la possibilit\u00e0 di costruire ben sei aree destinate allo sviluppo turistico e ad altissima quantit\u00e0 volumetrica\u201d, in una zona balneare \u201cdove ancora non c\u2019era una forte urbanizzazione\u201d. Negli anni, spiega don Rosario, ne sono state costruite due. Per le altre, precisa, erano stati individuati terreni pure sulla spiaggia della Pillirina, \u201cun tratto del Plemmirio, zona costiera della Penisola della Maddalena, che \u00e8 area marina protetta dal 2009\u201d. Tutto ci\u00f2 ha generato, va avanti don Rosario, una campagna contro le cementificazioni, un \u201cmovimento cittadino che \u00e8 riuscito a bloccare la costruzione di questi villaggi turistici, trovando anche nella parrocchia di San Paolo Apostolo un luogo di riflessione identitaria e amalgamando sia giovani cattolici - tra Scout e Azione Cattolica - sia gente che veniva da Legambiente, Arci, Italia Nostra\u201d. \u201cLa nostra riflessione nasce da due principali motivazioni che nella Laudato si\u2019 hanno trovato conferme\u201d, ritiene don Rosario. La prima \u00e8 che \u201cun paesaggio ha dei valori che vanno oltre le possibilit\u00e0 di sfruttamento imprenditoriale\u201d. La seconda \u00e8 che \u201call'interno della citt\u00e0 devono esserci degli spazi in cui la natura abbia la possibilit\u00e0 di non essere toccata dall'uomo\u201d. D\u2019altra parte, sottolinea, il Papa al paragrafo 151 dell\u2019enciclica del 2015 evidenzia come sia necessario curare \u201cgli spazi pubblici, i quadri prospettici e i punti di riferimento urbani che accrescono il nostro senso di appartenenza, il nostro \u2018sentirci a casa\u2019 all\u2019interno della citt\u00e0\u201d, esortando a \u201cvivere la citt\u00e0 intera come uno spazio proprio condiviso con gli altri\u201d. Un impegno, quello del parroco siracusano per riconsegnare i beni del creato alla gratuit\u00e0, che va avanti da oltre un decennio. Non sono mancati i momenti bui, contrassegnati da ritorsioni, minacce, offese. \u201c\u00c8 stato molto difficile in un primo momento\u201d, \u201cho sofferto molto\u201d, confessa don Rosario. \u201cPer\u00f2 da quando c\u2019\u00e8 la Laudato si\u2019 di Papa Francesco \u00e8 come se tutti i preti \u2018sventurati\u2019 come me avessero trovato una legittimazione\u201d. (GA)\n8 febbraio - EUROPA La Comece invita il 17 febbraio ad un webinar su migranti e comunit\u00e0 d\u2019accoglienza\nFar sentire la voce dei migranti, dei richiedenti asilo e delle comunit\u00e0 ospitanti, ascoltare i loro problemi e valutare possibili soluzioni: con questo obiettivo \u00e8 stato pensato il webinar \u201cDignit\u00e0 umana e resilienza: migranti e comunit\u00e0 ospitanti\u201d, organizzato dalla Commissione delle conferenze episcopali dell\u2019Unione europea (Comece) insieme alla Comunit\u00e0 di Sant'Egidio il 17 febbraio alle ore 16. L\u2019evento si inserisce nel contesto dell\u2019appello della Comece a \u201cporre la dignit\u00e0 umana e il bene comune al centro dei futuri negoziati del Patto Ue su migrazione e asilo\u201d lanciato alla Commissione Europea nel settembre scorso. \u201cI migranti e i richiedenti asilo che entrano nell\u2019Ue devono affrontare enormi difficolt\u00e0. Chi emigra sperimenta la separazione dal proprio luogo di origine, spesso anche un percorso culturale e lo sradicamento religioso - si legge nel programma del webinar -. La loro situazione di vulnerabilit\u00e0 li rende a rischio di discriminazione, intolleranza e persino di trattamenti disumani e degradanti. Ma allo stesso tempo, nel loro percorso e nel processo di integrazione nelle societ\u00e0 ospitanti, si possono trovare esempi della loro resilienza\u201d. L\u2019incontro on line vuole far riflettere su come l\u2019UE possa creare situazioni pi\u00f9 favorevoli. Sono previste le testimonianze di due migranti e di alcuni rappresentanti delle comunit\u00e0 ospitanti; interverranno padre Manuel Barrios Prieto e il prof. Jan De Volder, rispettivamente segretari generali della Comece e della Comunit\u00e0 di Sant'Egidio Europa; i deputati Javier Zarzalejos (PPE) e Damian Boeselager (Verdi) e Alkisti Alevropulou-Mali, ricercatore umanitario e fotografo. (TC)\n8 febbraio - ITALIA Riapre il Cenacolo leonardesco di Santa Maria delle Grazie. Tante le novit\u00e0: restauri, nuova luce, attenzione al creato e un progetto per il reinserimento sociale dei detenuti\nInterventi conservativi e di restauro, una nuova illuminazione ed un museo pi\u00f9 accogliente e attento alla salvaguardia del creato. In occasione della riapertura, marted\u00ec 9 febbraio, del refettorio di Santa Maria delle Grazie a Milano dove \u00e8 si conserva il Cenacolo di Leonardo da Vinci, la Direzione dei Musei della Lombardia ha annunicato oggi nel corso di una conferenza stampa via web una serie di novit\u00e0. La notizia numero uno \u00e8 sicuramente la possibilit\u00e0 di poter tornare a godere del capolavoro rinascimentale nel rispetto della normativa per il contenimento del covid. Gli ingressi acquistabili online saranno possibili dalle 9.30 alle 18.30 e saranno contingentati: visite di 15 minuti per un numero massimo di 12 visitatori fino al 12 febbraio, per divenire 18 a partire dal 16 del mese. Nei prossimi mesi inoltre il Cenacolo, sar\u00e0 oggetto di significativi interventi finalizzati ad intensificare il controllo dello \u201cstato di salute\u201d del capolavoro di Leonardo. Oltre a monitorare la qualit\u00e0 dell\u2019aria nel Refettorio e gli aspetti statici della parete dell\u2019Ultima Cena, sono state avviate nuove indagini diagnostiche per verificare l\u2019effettivo, attuale stato della superficie dipinta. Una novit\u00e0 \u00e8 costituita da una campagna di indagini multispettrali che rileveranno l'eventuale presenza di tracce non percepibili presenti sul dipinto e andranno ad integrarsi con quelle gi\u00e0 in corso ad opera del CNR e dell\u2019ICR. Ai fini della raccolta informazioni \u00e8 stato sottoscritto un accordo con il Politecnico di Milano. Rimasta spesso nell\u2019ombra rispetto al capolavoro di Leonardo \u00e8, sempre nel refettorio di Santa Maria delle Grazie, l\u2019affresco della coeva Crocifissione dipinto da Donato Montorfano. La recente spolveratura della parete realizzata tra novembre e dicembre durante la chiusura imposta dalla pandemia, ha messo in evidenza la necessit\u00e0 di provvedere a interventi conservativi. Il grande dipinto, alto 9 metri e largo 5, sar\u00e0 presto oggetto di un restauro a porte aperte: il pubblico potr\u00e0 infatti assistere all\u2019intervento in corso su ponteggi mobili che consentiranno effettuare il lavoro senza compromettere la godibilit\u00e0 dell\u2019opera d\u2019arte. Esempio tipico della pittura lombarda il dipinto doveva presentare originariamente una decorazione molto ricca con finiture metalliche in argento e oro. La campagna di immagini multispettrali e a luce ultravioletta ha messo in evidenza l\u2019aspetto pi\u00f9 sfavillante della superficie pittorica. Inoltre dal prossimo autunno il refettorio di Santa Maria delle Grazie, uno tra i primi siti italiani ad essere inseriti nel 1980 all'interno del Patrimonio Mondiale dell\u2019Unesco, sar\u00e0 dotato di una nuova illuminazione. La luce diverr\u00e0 il filo conduttore del racconto: avr\u00e0 un impatto funzionale alla conservazione dell\u2019opera e nello stesso tempo migliorer\u00e0 l\u2019esperienza di visita. Il direttore del Polo Museale Regionale della Lombardia Emanuela Daffra tiene poi ad evidenziare che \u201centro quest\u2019anno il Cenacolo sar\u00e0 anche pi\u00f9 green. In collaborazione con il Politecnico di Milano verr\u00e0 rinnovato il sistema impiantistico con una centrale termica e produzione di energia a pompa di calore che consentir\u00e0 l'abbassamento delle emissioni, ottimizzando la produzione di energia. Attenzione anche al sociale: il Museo del Cenacolo per il 2021 sta perfezionando una convenzione con il carcere di Opera con l'obbiettivo di facilitare il reinserimento dei detenuti e di offrire a loro ed alle famiglie un'opportunit\u00e0 di avvicinarsi alla cultura. Tra le novit\u00e0 va segnalata infine il \u2018Cenacolo Live\u2019: un\u2019iniziativa per rendere fruibile il museo anche nei momenti di chiusura e a chi vive al di fuori della Lombardia. \u201cLa pensiamo come una proposta propedeutica all\u2019incontro dal vivo con questo spazio straordinario\u201d, precisa Emanuela Daffra. Il Museo del Cenacolo \u00e8 rimasto chiuso dal 26 febbraio al 9 giugno e poi da novembre 2021 ad oggi. L\u2019impatto economico \u00e8 stato drammatico: se in precedenza si contavano 35-38 persone ogni 15 minuti, attualmente con le nuove limitazioni finalizzate a garantire il distanziamento sociale non sar\u00e0 possibile far accedere pi\u00f9 di 18 visitatori alla volta. L\u2019obbiettivo pi\u00f9 ottimista dei responsabili del museo \u00e8 di arrivare ad un 40% degli ingressi del 2019, considerando che il Cenacolo rester\u00e0 chiuso nel fine settimana. (PO)\n8 febbraio - MALAYSIA Lettera pastorale vescovi: non politicizzare pandemia, vaccino anti-Covid sia per tutti\nEvitare di politicizzare la pandemia e stroncare ogni forma di corruzione nell\u2019approvvigionamento e nella distribuzione dei vaccini anti-Covid, affinch\u00e9 essi raggiungano davvero tutti e non solo pochi privilegiati: \u00e8 la forte esortazione contenuta nella Lettera pastorale diffusa il 4 febbraio dalla Conferenza episcopale della Malaysia (Cbcm), presieduta dall'Arcivescovo di Kuala Lumpur, Monsignor Julian Leow Beng Kim. \"La pandemia non pu\u00f2 essere usata per politicizzare o dividere i malesi \u2013\n[si legge nel documento](https://www.archkl.org/index.php/archkl/archkl-announcement-news/334-pastoral-letter-on-covid-19-vaccines-immunisation) - Chiediamo ai nostri leader di mettere da parte qualsiasi differenza per guidare il Paese e aiutare a ricostruire le nostre vite e quelle della nazione\u201d. \u201cLa vita della popolazione \u2013 ribadiscono i presuli - deve essere in primo piano nel superamento questo periodo turbolento\". Dai presuli anche l\u2019appello alla trasparenza dell\u2019informazione, poich\u00e9 \u201ci cittadini hanno il diritto di conoscere la gestione e la distribuzione dei vaccini\u201d, in quanto \u201c\u00e8 moralmente inammissibile aggravare la sofferenza umana con qualsiasi forma di corruzione\u201d. In quest\u2019ottica, la Chiesa di Kuala Lumpur auspica che \u201cnessun individuo e nessuna organizzazione sfrutti la situazione attuale per ricavarne una qualsiasi forma di beneficio finanziario\u201d. Non solo: il diritto della cittadinanza all\u2019informazione riguarda anche la preparazione dei vaccini stessi, per quanto concerne la loro dimensione scientifica ed etica: \u201cIn tal modo \u2013 spiegano i presuli - le persone di fede potranno prendere decisioni al riguardo, dopo essere state informate con chiarezza\u201d. A tal proposito, la Cbcm riprende quanto gi\u00e0 affermato, a dicembre 2020, dalla [Congregazione per la Dottrina della fede](https://www.vaticannews.va/it/vaticano/news/2020-12/conregazione-dottrina-fede-vaccini-morale-coronavirus.html), ovvero che \u00e8 \u201cmoralmente accettabile utilizzare i vaccini anti-Covid-19 che hanno usato linee cellulari provenienti da feti abortiti nel loro processo di ricerca e produzione\u201d. Nel caso dell\u2019attuale pandemia, infatti, \u201csi possano usare tutte le vaccinazioni riconosciute come clinicamente sicure ed efficaci, con coscienza certa che il ricorso a tali vaccini non significhi una cooperazione formale all\u2019aborto dal quale derivano le cellule con cui i vaccini sono stati prodotti\u201d. Al contempo, i vescovi malesi rimarcano il fatto che \u201cl\u2019accessibilit\u00e0 al vaccino non deve essere solo per pochi privilegiati, anzi: la campagna vaccinale deve iniziare proprio da coloro che ne hanno pi\u00f9 bisogno, come ad esempio gli anziani, le persone a rischio, i pi\u00f9 vulnerabili e coloro che si trovano ai margini della societ\u00e0 e che potrebbero non essere in grado di permettersi una cura\u201d. Ed \u00e8 compito del governo, rimarcano i vescovi, \u201cgarantire che tutti abbiano un accesso equo al vaccino\u201d. La Lettera pastorale si conclude con un invito alla preghiera per tutti i malati di Covid-19 e per tutti gli operatori sanitari impegnati in prima linea nella lotta alla pandemia. Forte, infine, l\u2019appello dei vescovi a tutti i cattolici affinch\u00e9, in questi tempi di \u201cpaura, ansia ed incertezza\u201d, si sforzino di promuovere il bene comune, attraverso \u201ci valori umani, sociali e spirituali\u201d. Da ricordare che in Malaysia l\u2019emergenza sanitaria da coronavirus ha provocato, ad oggi, 242mila casi totali ed oltre 870 decessi. (IP)\n8 febbraio - PORTOGALLO Vescovi: non abbandonare i malati, ascoltare i loro bisogni\nUn appello alla solidariet\u00e0 e alla prossimit\u00e0 con i malati, affinch\u00e9 non si sentano abbandonati in questo tempo di pandemia da coronavirus e possano trovare sempre qualcuno che ascolti i loro bisogni: a lanciarlo sono stati, ieri,\n[diversi vescovi del Portogallo](https://agencia.ecclesia.pt/portal/igreja-sociedade-bispos-incentivam-a-evangelizacao-e-ao-cuidado-do-proximo/), in occasione delle Messe domenicali celebrate in vista dell\u201911 febbraio, Giornata mondiale del malato nonch\u00e9 festa della Beata Vergine di Lourdes. \u201cLa pandemia da Covid-19 \u2013 ha detto il Patriarca di Lisbona, Cardinale Manuel Clemente \u2013ha messo in luce le tante persone che, in ogni ambito del servizio sanitario, restano accanto agli ammalati, con un coraggio ed una perseveranza esemplari per tutti\u201d. Cos\u00ec facendo, \u201cin un certo senso \u00e8 come se ogni operatore sanitario prendesse per mano un paziente e lo aiutasse a rialzarsi\u201d, ha spiegato il porporato. Gli ha fatto eco Monsignor Ant\u00f3nio Moiteiro, vescovo di Aveiro, il quale ha chiesto \u201cattenzione e premura per i malati in isolamento\u201d: anche per loro \u00e8 necessaria \u201cuna parola di affetto, un gesto di confronto, una presenza amica\u201d. Dalla diocesi di Faro, invece, Monsignor Manuel Quintas ha sottolineato che, proprio \u201cin tempi difficili come quello attuale\u201d, il Signore \u201cci \u00e8 vicino, ci tende la mano e ci solleva, perch\u00e9 Lui guarisce e cura\u201d. Al contempo, il presule ha suggerito di offrire ai malati non solo cure mediche, ma anche attenzioni spirituali, perch\u00e9 ci\u00f2 per un cristiano significa \u201cessere un discepolo missionario\u201d. \u201cIn vista della Giornata mondiale del malato \u2013 ha detto dal suo canto il vescovo di Set\u00fabal, Monsignor Jos\u00e9 Ornelas \u2013 mentre viviamo la fragilit\u00e0 della pandemia, abbiamo bisogno del messaggio di Cristo\u201d. \u201cPrima di tutto \u2013 ha aggiunto \u2013 dobbiamo prestare ascolto ai bisogni di tutti coloro che sono malati, alle loro famiglie, a chi ha perso il lavoro, a chi anela ad una parola di incoraggiamento, affetto e speranza\u201d. In quest\u2019ottica, il vescovo di Set\u00fabal ha esortato i fedeli a vivere \u201cgli uni per gli altri\u201d, ad \u201cunire gli sforzi per aiutare chi soffre e cerca aiuto\u201d. Forte, infine, la condanna del presule per chi specula sul male altrui per ottenere favori politici personali o per il proprio partito: \u201c\u00c8 molto triste vedere che alcune persone approfittano di situazioni gi\u00e0 di per s\u00e9 difficili\u201d solo per interesse, ha concluso. E ancora: il vescovo di Vila Real, Monsignor Ant\u00f3nio Augusto Azevedo, ha esortato a non dimenticare i malati di Covid-19, costretti all\u2019isolamento, affinch\u00e9 \u201cnon si sentano ancora pi\u00f9 soli o impotenti\u201d. \u201cAlla sofferenza fisica della malattia \u2013 ha spiegato \u2013 non possiamo aggiungere anche la sofferenza della solitudine e dell\u2019abbandono\u201d, perch\u00e9 \u201ci nostri fratelli malati pi\u00f9 di tutti gli altri hanno bisogno di manifestazioni di affetto e di sostegno\u201d da parte di chi lotta fino alla fine naturale per \u201ctutelare la persona umana\u201d. Da Viseu, invece, Monsignor Ant\u00f3nio Luciano dos Santos Costa ha ricordato che, oltre alla pandemia sanitaria, esiste anche \u201cla pandemia economica\u201d provocata dalla mancanza di lavoro e di risorse, nonch\u00e9 \u201cla pandemia della violenza\u201d, spesso favorita dal lockdown che ha costretto le famiglie a restare chiuse in casa. Per questo, \u00e8 necessario sempre pi\u00f9 \u201cleggere, ascoltare, discernere e mettere in pratica la Parola di Dio, affinch\u00e9 porti molto frutto\u201d. Il Cardinale Ant\u00f3nio Marto, vescovo di Leiria-Fatima, infine, ha sottolineato che l'attenzione di Ges\u00f9 alla \"moltitudine di coloro che soffrono\" ci dimostra che questa \"\u00e8 un'opera che non ha mai fine: tutti abbiamo una responsabilit\u00e0 personale e sociale di fronte al mondo della sofferenza, in modo che nessuno si senta solo e abbandonato\". Facendo quindi appello a tutti i fedeli, il porporato li ha esortati a \u201crispettare i protocolli igienico-sanitari anti-contagio\u201d, ricordando la possibilit\u00e0 di ricevere il vaccino \u201cper non causare la morte dei nostri fratelli\u201d. Da ricordare che in Portogallo la pandemia da Covid-19 ha provocato, ad oggi, 765mila casi in totale, con pi\u00f9 di 14mila decessi. A fine gennaio, l\u2019emergenza sanitaria ha fatto registrare un vero e proprio record: in 24 ore, si sono contati 303 morti e 16.342 nuovi contagi. Per far fronte alla situazione, le autorit\u00e0 hanno prolungato il lockdown fino al 14 febbraio, chiudendo il confine con la Spagna e vietando i viaggi all\u2019estero per due settimane. (IP)\n8 febbraio - ITALIA Nell\u2019arcidiocesi di Torino un progetto pensato con Intesa San Paolo per aiutare le piccole imprese in crisi a causa della pandemia\nL\u2019arcidiocesi di Torino e Intesa Sanpaolo hanno avviato un\u2019iniziativa congiunta per sostenere le microimprese e i lavoratori autonomi particolarmente colpiti dalla pandemia e dall\u2019incertezza economica. L\u2019obiettivo, si legge in un comunicato dell\u2019arcidiocesi, \u00e8 offrire un servizio di accompagnamento al credito per permettere una riprogrammazione del lavoro. L\u2019iniziativa \u00e8 stata presentata oggi in live streaming dall\u2019arcivescovo, monsignor Cesare Nosiglia, da Gian Maria Gros-Pietro, presidente di Intesa Sanpaolo, Tom Dealessandri, presidente della Fondazione Don Mario Operti, e Teresio Testa, direttore regionale Piemonte, Valle d\u2019Aosta e Liguria di Intesa Sanpaolo. Il progetto \u00e8 coordinato dalla Fondazione don Mario Operti Onlus, \u201cbraccio operativo\u201d dell\u2019Ufficio diocesano di pastorale sociale e del lavoro. Sar\u00e0 rafforzer\u00e0 in questo modo la disponibilit\u00e0 del Fondo So.rri.so, nato arginare gli effetti sociali ed economici della pandemia. I territori coinvolti coincidono con il perimetro dell\u2019arcidiocesi di Torino: 137 comuni della citt\u00e0 metropolitana, 15 in provincia di Cuneo e 6 in provincia di Asti. L\u2019impatto dell\u2019emergenza sanitaria, in Piemonte, secondo i dati dell\u2019Ires, ha fatto registrare, nel dicembre scorso, oltre 33mila aziende e circa 100mila lavoratori in Cassa integrazione in deroga, con una spesa stimata di circa 182 milioni di euro. Nel solo periodo gennaio-novembre 2020, rispetto allo stesso periodo del 2019, sono state registrate 174mila assunzioni in meno mentre \u00e8 aumentato il numero delle famiglie beneficiarie di misure pubbliche a sostegno del reddito. Il Reddito di emergenza e\u0300 stato richiesto da 15,1 famiglie piemontesi ogni mille. Monsignor Nosiglia ha osservato che \u201cil lavoro \u00e8 la prima emergenza sociale\u201d. \u201cEra un nodo critico gi\u00e0 prima dello scoppio violento della pandemia - ha detto -, oggi lo \u00e8 diventato drammaticamente. E senza le imprese non pu\u00f2 esistere lavoro. Per tali ragioni - ha aggiunto - abbiamo ritenuto opportuno costruire un\u2019iniziativa specifica a sostegno del credito delle microimprese che, come sappiamo, rappresentano la principale filiera produttiva del nostro Paese e del territorio torinese\u201d. Per il presule si tratta un gesto concreto, \u201ccomplementare alle tante iniziative pubbliche e private\u201d, per mostrare vicinanza \u201ca quei tanti piccoli imprenditori che quotidianamente devono lottare per mantenere viva la propria realt\u00e0 produttiva\u201d. All\u2019iniziativa hanno aderito tutte le Associazioni di categoria delle piccole imprese e Compagnia di San Paolo. Punto di forza dell\u2019iniziativa \u00e8 la tutela congiunta fornita dai soggetti promotori ai richiedenti, che potranno contare su un supporto professionale per la valutazione dei progetti e su un sostegno morale per guardare al futuro con maggiore fiducia. I finanziamenti concessi, rimborsabili in massimo 6 anni, beneficiano di un tasso dello 0,4% grazie alla garanzia prestata dalla Fondazione Operti, moltiplicata da Intesa Sanpaolo. \u201cSiamo grati a monsignor Nosiglia per aver contribuito con forza e determinazione a tenere alto il livello di attenzione rispetto alla situazione di emergenza e orgogliosi di poter dare subito il via ad un\u2019iniziativa congiunta molto concreta\u201d ha affermato il presidente di Intesa Sanpaolo Gian Maria Gros-Pietro. (TC)\n8 febbraio - SENEGAL Gli scout al fianco della Chiesa nelle campagne anti-Covid\nGli scout della diocesi di Thi\u00e8s, in Senegal, in campo per la lotta al Covid-19. Dato l\u2019aumento nel Paese dei positivi e dei decessi - ad oggi si contano 28.760 casi e 682 decessi -, accanto alle autorit\u00e0, anche la Chiesa si sta mobilitando per sensibilizzare i cittadini al rispetto delle misure sanitarie necessarie ad evitare la diffusione dei contagi. Ad impegnarsi anche il Movimento Nazionale delle Guide del Senegal che ha avviato il progetto \u201cPiano risposta Covid-19\u201d, allo scopo di dotare le parrocchie di tutto il necessario per prevenire e combattere la diffusione della pandemia. Le guide scout, riferisce il portale della diocesi di Thi\u00e8s, si sono prima riunite nella parrocchia di Santa Giuseppina Bakhita di Hann, dove si sono svolti degli atelier formativi. Quindi, nei laboratori dell\u2019ospedale Abass Ndao, \u00e8 iniziata la preparazione di soluzioni idroalcoliche nei laboratori dell\u2019ospedale Abass Ndao, mentre nella parrocchia di Santa Bakhita sono stati confezionati flaconi di sapone liquido. Il progetto \u00e8 supportato da \u201cVoce e Leadership delle donne\u201d, che promuove le organizzazioni locali impegnate nella difesa dei diritti delle donne e delle ragazze, e prevede anche l\u2019avvio della produzione di mascherine. L\u2019obiettivo degli scout \u00e8 quello di offrire aiuto alle parrocchie e alle istituzioni ecclesiali nelle campagne anti-Covid. (TC)\n8 febbraio - LIBANO Cardinale B\u00e9chara Ra\u00ef auspica conferenza internazionale Onu per ricostruire il Paese\nUna conferenza internazionale che, sotto l\u2019egida delle Nazioni Unite, lavori alla ricostruzione del Libano su una solida base istituzionale, politica e diplomatica: questo\n[l\u2019auspicio espresso ieri, nella sua omelia domenicale](https://www.lorientlejour.com/article/1251193/rai-appelle-a-une-conference-internationale-pour-refonder-letat-libanais.html), dal Cardinale B\u00e9chara Boutros Ra\u00ef, Patriarca di Antiochia dei Maroniti. Il Paese dei Cedri sta vivendo da molti mesi una situazione critica su diversi fronti: le forze politiche non riescono a trovare un accordo per formare un nuovo governo, vacante da tempo; a livello economico, la moneta \u00e8 stata svalutata dell\u201980 per cento, mentre il lockdown provocato dalla pandemia da Covid-19 ha aggravato ulteriormente la situazione sociale. A tutto ci\u00f2 si sono aggiunte le tante manifestazioni di piazza contro lo stallo dell\u2019esecutivo. Due episodi drammatici, inoltre, hanno colpito recentemente il Paese: il 4 agosto 2020, un\u2019esplosione al porto di Beirut ha provocato circa 200 morti e 7mila feriti, mentre tre giorni fa, il 5 febbraio, [\u00e8 stato ucciso l\u2019attivista Lokman Slim](https://www.vaticannews.va/it/mondo/news/2021-02/libano-nuove-tensioni-dopo-omicidio-del-noto-attivista-slim.html), intellettuale fortemente critico con Hezbollah. Di fronte a questo \u201ccollasso\u201d, dunque, il Cardinale Ra\u00ef ha invocato una conferenza internazionale che si ponga l\u2019obiettivo di \"consolidare il Libano nelle sue basi costituzionali moderne\", fondate \u201csull'unit\u00e0 e sul principio di neutralit\u00e0\". In particolare, la speranza del Patriarca \u00e8 che tale incontro internazionale possa \u201crimediare alla mancanza di un\u2019autorit\u00e0 costituzionale definita, cos\u00ec da sbloccare la paralisi costante del potere\u201d e da lavorare per il bene comune. \u201cNel quadro di un sistema democratico che tenga conto di tutti i libanesi e di tutto il Libano\u201d, ha aggiunto il porporato, \u201cproponiamo di preservare la coesistenza cristiano-islamica\u201d. E proprio stamani, la crisi libanese \u00e8 stata tra i temi affrontati da Papa Francesco nel suo [discorso al Corpo diplomatico accreditato presso la Santa Sede](http://www.vatican.va/content/francesco/it/speeches/2021/february/documents/papa-francesco_20210208_corpo-diplomatico.html): \u201cAuspico un rinnovato impegno politico nazionale e internazionale per favorire la stabilit\u00e0 del Libano, che \u00e8 attraversato da una crisi interna e rischia di perdere la sua identit\u00e0 e di trovarsi ancor pi\u00f9 coinvolto nelle tensioni regionali \u2013 ha detto il Pontefice - \u00c8 quanto mai necessario che il Paese mantenga la sua identit\u00e0 unica, anche per assicurare un Medio Oriente plurale, tollerante e diversificato, nel quale la presenza cristiana possa offrire il proprio contributo e non sia ridotta a una minoranza da proteggere\u201d. Inoltre, \u201csenza un urgente processo di ripresa economica e di ricostruzione \u2013 ha aggiunto Francesco - si rischia il fallimento del Paese, con la possibile conseguenza di pericolose derive fondamentaliste\u201d. (IP)\n8 febbraio - ITALIA L\u2019arcidiocesi di Palermo propone un e-book per vivere la Quaresima come un percorso creativo\nL\u2019Ufficio Diocesano per la Catechesi dell\u2019arcidiocesi di Palermo ha pubblicato un e-book per la Quaresima dal titolo \u201cRispondiamo al suo Amore\u201d. Il sussidio multimediale, disponibile anche in formato PDF, \u00e8 disponibile e scaricabile gratuitamente sulla pagina Facebook Ufficio Diocesano per la Catechesi Palermo e sul sito\n[www.ufficiocatechistico.diocesipa.it](http://www.ufficiocatechistico.diocesipa.it/), e propone un itinerario dal mercoled\u00ec delle Ceneri alla Pasqua. Ideato e realizzato dall\u2019equipe diretta da don Angelo Tomasello, direttore dell\u2019Ufficio per la Catechesi, la pubblicazione vuole offrire strumenti e linguaggi in grado di trasmettere l\u2019annuncio in maniera creativa ed entusiasmante. Il percorso proposto pu\u00f2 essere realizzato negli incontri di catechesi dell\u2019iniziazione cristiana, in presenza, dove \u00e8 possibile, oppure online, in famiglia, negli oratori e nei gruppi di formazione. Ogni tappa prevede: una parte introduttiva, con un gioco online che presenta l\u2019argomento; l\u2019ascolto della Parola, che propone il Vangelo delle diverse domeniche, con video del \u201cVangelo per bambini\u201d, filastrocche e poesie; la riflessione in famiglia, che suggerisce il dialogo tra i componenti della famiglia e aggiunge una fiaba, un video sul messaggio del Vangelo e un pensiero di Papa Francesco; l\u2019impegno per bambini e ragazzi, ossia l\u2019invito a un\u2019azione da far scaturire dall\u2019interiorizzazione del messaggio del Vangelo; la conclusione, che consente di scegliere fra un gioco online riepilogativo o un laboratorio creativo. (TC)\n8 febbraio - AMERICA LATINA Rete Clamor lancia campagna anti-tratta: \u201cLa vita non \u00e8 merce in vendita\u201d\n\u201cLa vita non \u00e8 merce in vendita\u201d: con questo motto, Clamor, la Rete ecclesiale latinoamericana e caraibica sulle migrazioni e la tratta di persone, ha lanciato, il 7 febbraio,\n[una campagna continentale](https://prensacelam.org/2021/02/07/lanzada-la-campana-latinoamericana-contra-la-trata-la-vida-no-es-un-objeto-al-que-se-le-pone-precio/) contro il traffico di esseri umani. L\u2019evento \u00e8 stato presentato, in modalit\u00e0 virtuale, alla vigilia della \u201cGiornata mondiale di preghiera e riflessione contro il traffico di esseri umani\u201d che ricorre l\u20198 febbraio, in coincidenza con la memoria liturgica di Santa Giuseppina Bakhita, schiava sudanese, liberata e divenuta religiosa canossiana. L\u2019iniziativa \u2013 hanno spiegato gli organizzatori \u2013 mira a \u201cdenunciare quanto la vita umana venga trasformata in un oggetto che viene messo in vendita ed offerto sul mercato\u201d. \u201cLa tratta di esseri umani \u00e8 un grave flagello \u2013 ha ribadito Rete Clamor - Per questo, bisogna pregare il Signore, Dio della vita e della speranza, affinch\u00e9 ci accompagni e ci incoraggi nella tutela della vita, soprattutto quella pi\u00f9 fragile e minacciata\u201d. \"Anche se ci sembra che ci siano molte istituzioni e persone di Chiesa sensibili a questa piaga contemporanea, a questo cancro dell'umanit\u00e0 - ha spiegato Monsignor Gustavo Rodr\u00edguez Vega, presidente di Clamor - ci sono anche tante altre persone, dentro e fuori la Chiesa, che ignorano questa terribile realt\u00e0, o che semplicemente restano indifferenti\". Per questo, la campagna deve \u201ccreare la consapevolezza della realt\u00e0 attuale del traffico di esseri umani, che non \u00e8 mai davvero finito, ma \u00e8 un business ininterrotto\", aggravato da un mondo globalizzato. Dal presule \u00e8 arrivata anche la denuncia del fatto che \"la tratta non potrebbe avvenire se non ci fosse la corruzione delle autorit\u00e0 e la presenza di criminali che si arricchiscono a spese della sofferenza e della morte di migliaia di persone, nostri fratelli e sorelle\". Dal suo canto, Monsignor Jorge Eduardo Lozano, segretario generale del Celam (Consiglio episcopale latinomericano), ha definito la tratta come \"una realt\u00e0 criminale che ci fa vergognare come esseri umani, poich\u00e9 considera l\u2019altro come un oggetto che pu\u00f2 essere venduto secondo la legge della domanda e dell'offerta\". \u201cSiamo di fronte ad una decomposizione sociale\u201d, \u201cad un dramma molto grave che ci mostra la bassezza in cui riusciamo a cadere\", ha deplorato il presule, ricordando anche le difficolt\u00e0 che le vittime, una volta liberate dalla rete del traffico, devono affrontare per recuperare una vita normale. Spesso, infatti, esse \u201cnon tornano a vivere con la loro famiglia d'origine o nel loro villaggio, per paura o vergogna\". Per questo, la campagna della Rete Clamor \u00e8 un esempio del \"volto di una Chiesa samaritana che si avvicina con il cuore di una madre e si inchina davanti all'enorme sofferenza che non trova consolazione\". \u201cNon voltiamoci dall\u2019altra parte \u2013 ha concluso il segretario generale del Celam \u2013 ma portiamo avanti la speranza in Ges\u00f9 che \u00e8 Amore\u201d. Gli ha fatto eco Suor Liliana Franco, presidente della Clar (Conferenza latinoamericana dei religiosi), la quale ha insistito sull'urgenza di \"umanizzare le relazioni, purificandole da ogni sfumatura di utilitarismo e violenza\". Bisogna pregare, ha aggiunto, per \u201cfermare l\u2019impunit\u00e0 per questo crimine, rompere il silenzio complice e rafforzare e le reti di aiuto\", osando \u201cdenunciare le strutture che opprimono, che usano e commercializzano l'essere umano\". Invece, il presidente della Caritas dell\u2019America Latina e dei Caraibi, Monsignor Jos\u00e9 Luis Azuaje, ha messo in luce come oggi \u201ctutto venga misurato con il potere e l'avere, ma non per condividere, bens\u00ec per escludere ed agire con violenza, in modo che le persone, le societ\u00e0 e i popoli possano essere dominati sempre pi\u00f9\". Di qui, il richiamo a \"guardare e sentire l'altro come ad un fratello, una sorella, perch\u00e9 o siamo salvati insieme o non lo siamo\". Come Chiesa, ha concluso il presule, \u201ccontinuiamo a fare sforzi non solo per denunciare, ma anche per risvegliare in ognuno di noi quell'entusiasmo speranzoso che questo flagello finisca\". Da tutti i partecipanti all\u2019evento \u00e8 arrivato, infine, un appello a contrastare modelli economici \u201cingiusti, crudeli, che vanno a beneficio di pochi e a scapito di molti, i quali finiscono per essere scartati\u201d. Allo stesso tempo, \u00e8 emerso l\u2019auspicio che venga stabilita \u201cuna vera economia di comunione e condivisione dei beni, una cura dei diritti umani che sia al di sopra degli interessi privi di valori umanitari e che metta fine alla vergognosa speculazione sulla schiavit\u00f9\u201d. \u201cNoi cristiani \u2013 si \u00e8 detto - siamo chiamati a cercare di superare la disuguaglianza, la discriminazione e un'economia che uccide\u201d, perch\u00e9 \u201cdi fronte a tanto dolore e a tante ferite, l'unica via d'uscita \u00e8 essere come il Buon Samaritano, ricostruire una comunit\u00e0 a partire da uomini e donne che fanno propria la fragilit\u00e0 degli altri e che non permettono di costruire una societ\u00e0 dell'esclusione\u201d. \u201c\u00c8 essenziale proteggere la dignit\u00e0 della persona umana e promuovere lo sviluppo umano integrale, denunciando la mercificazione e lo sfruttamento delle persone\u201d, ha concluso Rete Clamor, esortando al contempo all\u2019avvio di \u201cun\u2019economia dell\u2019incontro, animata dai valori di una vera comunione universale\u201d. (IP)\n8 febbraio - GHANA Arcivescovo di Cape Coast ricoverato in ospedale\nL\u2019Arcivescovo di Cape Coast, in Ghana, Monsignor Charles Palmer-Buckle, \u00e8 risultato positivo al Covid-19 ed \u00e8 stato ricoverato in ospedale, presso il \u201cGhana Infectious Disease Center\u201d. Dal nosocomio, sabato 6 febbraio il presule ha inviato\n[un videomessaggio ai fedeli](https://www.aciafrica.org/news/2815/hospitalized-ghanaian-archbishop-with-covid-19-seeks-prayers-for-patients-health-workers), rassicurandoli sulle sue condizioni di salute e chiedendo preghiere per tutti i pazienti e gli operatori sanitari impegnati nella lotta alla pandemia. \u201cIl mio consiglio \u2013 ha detto l\u2019Arcivescovo \u2013 \u00e8 quello di seguire le tre P, ovvero preghiera, protocolli e ancora preghiera\u201d, perch\u00e9 \u201cil Covid-19 \u00e8 reale, ma anche la guarigione \u00e8 altrettanto reale, se facciamo del nostro meglio\u201d. In vista della festa della Madonna di Lourdes, che si celebra l\u201911 febbraio, inoltre, il presule ha inoltre invitato i fedeli ad affidarsi all\u2019intercessione di Maria ed a portare, idealmente, alla Grotta di Massabielle le intenzioni di tutti i malati e i medici in prima linea nella lotta al coronavirus. Al contempo, Monsignor Palmer-Buckle ha ricordato alla popolazione l\u2019importanza di seguire i protocolli igienico-sanitari anti-contagio, cos\u00ec da contribuire tutti insieme a fermare la diffusione della pandemia. \u201cSto migliorando \u2013 ha concluso l\u2019Arcivescovo \u2013 Grazie per le vostre preghiere e per i vostri auguri di pronta guarigione. Spero di poter tornare presto a casa\u201d. Da ricordare che il presule di Cape Coast \u00e8 il primo vescovo ad aver contratto il virus in Ghana dove, ad oggi, si registrano 70.768 casi in totale e 457 decessi. Ma in tutto il continente africano sono numerosi i presuli che si sono ammalati di Covid-19. Alcuni, purtroppo, sono deceduti: Monsignor Angelo Moreschi, Vicario apostolico di Gambella, in Etiopia, morto a marzo 2020; Monsignor G\u00e9rard Mulumba, vescovo emerito di Mweka, nella Repubblica Democratica del Congo, deceduto il 15 aprile dello scorso anno; Monsignor Silas Silvius Njiru, vescovo emerito della diocesi di Meru in Kenya, morto il 28 aprile 2020 e, infine, Monsignor Moses Hamungole, vescovo di Monze, in Zambia, deceduto 13 gennaio di quest\u2019anno. Altri vescovi, invece, pur essendosi ammalati di coronavirus, sono riusciti a guarire, come il Cardinale Phillip Ou\u00e9draogo, Arcivescovo Metropolita di Ouagadougou, in Burkina Faso; Monsignor Stephen Dami Mamza, Vescovo di Yola, in Nigeria, e l\u2019arcivescovo keniano di Nyeri, Monsignor Anthony Muheria. (IP)\n8 febbraio - GERMANIA Giornata preghiera contro tratta. Vescovi: schiavit\u00f9 non \u00e8 finita, serve maggiore consapevolezza\n\u201cLe circostanze e i metodi possono essere cambiati, ma la schiavit\u00f9 \u00e8 tutt'altro che finita\": l\u2019allarme arriva dal \u201cGruppo di lavoro sulla tratta di esseri umani\" istituito dalla Conferenza episcopale tedesca (Dbk) e presieduto da Monsignor Ansgar Puff, vescovo ausiliare di Colonia.\n[In una nota](https://www.dbk.de/presse/aktuelles/meldung/internationaler-tag-des-gebets-und-der-reflexion-gegen-den-menschenhandel-1) diffusa in occasione dell\u2019odierna Giornata mondiale di preghiera e riflessione contro il traffico di esseri umani, il presule scrive: \u201cOggi si riscontra ancora una quantit\u00e0 significativa di traffico di esseri umani per lo sfruttamento del lavoro, che avviene soprattutto nel settore dell'estrazione delle materie prime o nell'industria tessile\u201d. Di qui, l\u2019auspicio del vescovo tedesco affinch\u00e9 gli Stati siano responsabili nell\u2019investire in strumenti di contrasto di tale piaga, formando anche in modo adeguato \u201cpersonale attento alle esigenze delle vittime\u201d. Allo stesso tempo, Monsignor Puff sottolinea che la lotta al traffico di esseri umani non \u00e8 solo un compito istituzionale, bens\u00ec \u00e8 un impegno che \u201cinizia da ogni singolo individuo. Dovremmo tutti chiederci, ad esempio, se sosteniamo lo sfruttamento con il nostro comportamento negli acquisti commerciali\". Importante \u00e8 anche il ruolo svolto dalle organizzazioni ecclesiastiche: \"Esse \u2013 spiega il presule - devono essere all'altezza della loro funzione di modello. L'obiettivo \u00e8: uniamo le forze per un'economia senza sfruttamento\". In quest\u2019ottica, Monsignor Puff evidenzia che, oltre all'acquisto di prodotti derivanti dal commercio equo e solidale, spesso gi\u00e0 avviato nelle diocesi e in altre organizzazioni cattoliche, si dovrebbe prestare particolare attenzione anche ad un'altra dimensione della missione della Chiesa, ovvero quella de \u201cl\u2019educazione e la riflessione sul crimine del traffico di esseri umani\u201d, in modo da \u201ccontribuire ad un cambiamento di consapevolezza\". E questo \u00e8 un ambito nel quale \u201cle istituzioni educative cattoliche sono chiamate in causa\". Infine, il vescovo ausiliare di Colonia ricorda che anche la preghiera ha il potere di cambiare le coscienze e conclude: \u201cOggi, invito tutti a pregare per il superamento della schiavit\u00f9\u201d. Lanciata nel 2015 dall\u2019allora Pontifici Consigli della Pastorale per i Migranti e gli itineranti e della Giustizia e della pace e dalle Unioni internazionali femminili e maschili dei superiori e superiore generali, la Giornata dell\u20198 febbraio coincide con la memoria liturgica di Santa Giuseppina Bakhita, schiava sudanese, liberata e divenuta religiosa canossiana, canonizzata nel 2000. (IP)\n8 febbraio - TERRA SANTA Il patriarca esorta il CCAO ad un migliore coordinamento delle attivit\u00e0 per far fronte alle necessit\u00e0 dovute alla pandemia\nSviluppare interventi congiunti e un migliore coordinamento per servire le comunit\u00e0 locali in modo pi\u00f9 efficiente: \u00e8 quanto prospetta il patriarca latino di Gerusalemme Pierbattista Pizzaballa ai membri del Coordinamento Cattolico delle Organizzazioni di Aiuto (CCAO) incontrati on line venerd\u00ec scorso. L\u2019obiettivo riavviare le attivit\u00e0 dell\u2019organismo che coordina le istituzioni caritative in Terra Santa ferme da alcuni mesi. Il patriarca ha evidenziato che, seppure si riuscir\u00e0 a debellare la pandemia, i suoi effetti si protrarranno a lungo ed \u00e8 dunque necessaria una risposta pi\u00f9 coordinata. In qualit\u00e0 di presidente del CCAO, monsignor Pizzaballa ha anche espresso la volont\u00e0 di assumere un ruolo pi\u00f9 attivo nel prossimo periodo ed ha evidenziato la necessit\u00e0 di stabilire priorit\u00e0 chiare, alla luce dell\u2019indebolimento della situazione finanziaria di tutte le istituzioni dovuto all\u2019emergenza sanitaria, e di razionalizzare il lavoro alla luce dei budget ridotti. In modo particolare, il patriarca ha sottolineato la necessit\u00e0 di dedicare ulteriori sforzi nel distretto di Betlemme, duramente colpito dalla disoccupazione a causa dell'assenza di turisti e pellegrini; a Gerusalemme Est, poich\u00e9 molte famiglie continuano ad affrontare gravi difficolt\u00e0 sociali, politiche ed economiche; e su Gaza. A conclusione dell\u2019incontro, il patriarca ha esortato i membri del CCAO a concentrarsi nel lavoro comune e ha ringraziato tutti per l\u2019impegno profuso negli ultimi mesi, nelle difficili condizioni imposte dalla pandemia, a beneficio della Chiesa e della comunit\u00e0 locale. (TC)\n7 febbraio - VIETNAM 10 febbraio, Capodanno lunare. Vescovi ai fedeli: essere in comunione e aiutarsi reciprocamente\nIl Vietnam si prepara a celebrare la festa del Tet, ovvero il Capodanno lunare. La ricorrenza avr\u00e0 inizio il 10 febbraio e, in vista dell\u2019evento,\n[l\u2019Arcivescovo di Hanoi, Monsignor Joseph Vu V\u0103n Thi\u00ean](https://missionsetrangeres.com/eglises-asie/hanoi-mgr-van-thien-appelle-les-fideles-a-lentraide-et-a-la-communion-avant-le-festival-du-tet/), ha esortato i fedeli a \u201cmantenere uno spirito di comunione, aiutandosi reciprocamente anche nel nuovo anno, soprattutto di fronte alle circostanze attuali\u201d provocate dalla pandemia da Covid-19. Nel Paese asiatico, infatti, il coronavirus ha fatto registrare, ad oggi, quasi 2mila casi in totale e circa 40 decessi. L\u2019appello del presule \u00e8 stato lanciato il 30 gennaio scorso, quando Monsignor V\u0103n Thi\u00ean ha preso parte ad un incontro circa cento anziani dell\u2019Arcidiocesi, che hanno condiviso un pasto completo, servito dalla Caritas locale. \u201cLa festa del Tet \u2013 ha detto il presule \u2013 \u00e8 una buona occasione per esprimere l\u2019amore familiare e per sostenere l\u2019unit\u00e0 e la solidariet\u00e0 all\u2019interno della comunit\u00e0\u201d. Ricordando, poi, che la missione della Chiesa \u00e8 quella di \u201caccogliere le persone in difficolt\u00e0, dando priorit\u00e0 al servizio per i poveri\u201d, l\u2019Arcivescovo ha sottolineato che \u201cCristo \u00e8 venuto per annunciare l\u2019amore del Padre per gli ultimi\u201d. In tempo di pandemia, inoltre, i cristiani sono chiamati \u201ca vivere in armonia e ad aiutarsi a vicenda, per testimoniare l'amore divino attraverso le loro buone opere\u201d, perch\u00e9 la cultura dell'aiuto reciproco \u00e8 un percorso essenziale per la pace. Nelle parole del presule, infine, anche l\u2019invito a salvaguardare l\u2019ambiente, \u201cnostra casa comune\u201d, ed a pregare per gli sposi, cos\u00ec da \u201caiutarli a comprendere il significato del matrimonio cristiano\u201d. Al termine dell\u2019incontro, agli ospiti presenti sono state donate alcune buste rosse, tipiche del Capodanno lunare, contenente ognuna una piccola cifra in denaro, a simboleggiare la fortuna, la salute e la prosperit\u00e0 per il nuovo anno. Nella stessa giornata, la Caritas di Hanoi ha anche distribuito alcuni regali a 150 persone senza-tetto o in difficolt\u00e0. (IP)\n7 febbraio - SUD SUDAN #coronavirus, impennata di contagi. Sospese le Messe con concorso di popolo\nImpennata di contagi da coronavirus in Sud Sudan dove il Covid-19 ha fatto registrare, finora, pi\u00f9 di 4.300 casi e quasi 70 decessi. Di conseguenza, il governo locale ha stabilito un lockdown, al momento parziale, della durata di un mese. Annullati tutti gli eventi con presenza di grandi folle e chiuse le scuole, le universit\u00e0 e le attivit\u00e0 commerciali principali. La Chiesa cattolica si \u00e8 subito adeguata, tanto che la diocesi di Wau ha ordinato la sospensione delle Messe e di tutte le celebrazioni liturgiche con concorso di popolo. Stop anche alle riunioni parrocchiali, ai corsi di catechismo e alle attivit\u00e0 sociali. \u201cPer la sicurezza di tutti \u2013\n[ha spiegato il vescovo locale, Monsignor Matthew Remijio Adam Gbitiku](https://www.aciafrica.org/news/2813/bishop-in-south-sudan-suspends-public-prayers-following-fresh-ban-on-social-gatherings) \u2013 le visite pastorali nelle parrocchie sono sospese fino a nuove indicazioni. Inoltre, le celebrazioni eucaristiche, comprese le esequie funebri, non si potranno tenere alla presenza fisica dei fedeli in nessuna delle 23 chiede e parrocchie della diocesi\u201d. Al contempo, il presule ha garantito che le Messe domenicali e tutti i programmi spirituali \u201csaranno trasmessi dalla radio cattolica locale \u2018Voice of Hope\u2019\u201d. Esortando, poi, i fedeli a rispettare le regole, tra cui \u201cmantenere il distanziamento sociale, lavare spesso le mani ed indossare la mascherina\u201d, Monsignor Remijio li ha comunque incoraggiati a \u201cnon perdere la speranza, continuando a pregare in casa ed in famiglia\u201d. Da sottolineare che, secondo un recente rapporto dei consulenti che forniscono servizi spirituali e psicosociali online all'interno della regione Amecea (Associazione delle Conferenze episcopali nell'Africa orientale), in Sud Sudan la pandemia da Covid-19 ha provocato e sta provocando sempre pi\u00f9 problemi di salute mentale come ansia e depressione. Il panorama che emerge dal rapporto \u00e8 drammatico: la popolazione \u00e8 traumatizzata \u201cnon solo a causa del coronavirus \u2013 spiegano i consulenti \u2013 ma anche per tutto ci\u00f2 che ne consegue, come le difficolt\u00e0 finanziarie, le violenza di genere, le gravidanze adolescenziali e l\u2019abuso di droghe\u201d. A pagare lo scotto sono soprattutto le fasce pi\u00f9 giovani della popolazione, le quali non riescono pi\u00f9 a frequentare la scuola, mettendo cos\u00ec a repentaglio il proprio futuro. (IP)\n7 febbraio - BRASILE Inaugurata \u201cCasa del Buon Samaritano\u201d per migranti e rifugiati venezuelani. Vescovi: \u201cQui si vede la presenza di Dio!\u201d\n\u201cCome uomo di fede posso dire: qui vedo la presenza di Dio!\u201d:\n[con queste parole](https://www.cnbb.org.br/eu-vejo-aqui-a-presenca-de-deus-afirmou-dom-joel-na-inauguracao-da-casa-bom-samaritano/), Monsignor Joel Portella, segretario generale della Conferenza episcopale del Brasile (Cnbb), ha inaugurato ufficialmente, il 4 febbraio, la \u201cCasa del Buon Samaritano\u201d, destinata ad accogliere temporaneamente i migranti e rifugiati venezuelani. La struttura si trova a Brasilia, su una propriet\u00e0 concessa dalla stessa Cnbb, e sar\u00e0 amministrata congiuntamente dai vescovi e dall\u2019Imdh (Istituto Migrazioni e diritti umani), gestito dalle Suore Scalabriniane. Il Centro funger\u00e0 da residenza momentanea per nuclei familiari, singole persone e gruppi che si alterneranno per un periodo non superiore a tre mesi, integrandosi nello sviluppo di attivit\u00e0 multidisciplinari. L\u2019inaugurazione \u00e8 avvenuta alla presenza di pochissime persone a causa dei protocolli sanitari anti-Covid, ma \u00e8 stata trasmessa interamente sul web. \u201cUn\u2019iniziativa come questa \u2013 ha aggiunto Monsignor Portella \u2013 \u00e8 un\u2019opera di salvezza per l\u2019umanit\u00e0\u201d. Gli ha fatto eco Suor Rosita Milesi, direttrice dell\u2019Imdh, il quale ha definito la struttura come \u201cl\u2019inizio di una speranza per tante persone\u201d. \"Accogliere i migranti e aiutarli ad integrarsi \u2013 ha sottolineato la religiosa - corrisponde al senso umanitario che tutti proviamo. Quindi \u00e8 incoraggiante vivere questo momento\u201d. \u201cSperiamo \u2013 ha concluso \u2013 che la \u2018Casa del Buon Samaritano\u2019 possa essere uno strumento di rafforzamento della fede, nonch\u00e9 di preparazione e sostegno affinch\u00e9 i migranti e i rifugiati si sentano accolti all\u2019interno della societ\u00e0\u201d. Ristrutturata nel 2020, la Casa dispone di 18 alloggi individuali e numerosi ambienti collettivi, come la cucina, la lavanderia e le aule-studio per imparare la lingua portoghese o essere avviati al mondo del lavoro. Presenti inoltre una cappella, un auditorium e una sala lettura. Esteso su un\u2019area di 3.500 metri quadri e in grado di accogliere fino a 94 persone, il Centro prevede anche la presenza di un assistente sociale che aiuter\u00e0 i migranti nella transizione verso un alloggio definitivo, in base alle condizioni economiche che riusciranno ad avere, una volta trovato un lavoro. (IP)\n7 febbraio - GERMANIA Incontro on line sul Cammino sinodale: \u201cFare tutto il possibile per porre fine ad abusi\u201d\nFare tutto il possibile per porre fine agli abusi che rappresentano \u201cun'inconcepibile perversione del Vangelo\u201d: questo uno degli impegni primari emersi dall\u2019incontro on line sul Cammino sinodale della Chiesa cattolica tedesca. Svoltosi il 4 e il 5 febbraio, l\u2019evento ha rappresentato una nuova tappa del percorso voluto dai vescovi della Germania, in risposta alla crisi provocata dalla pubblicazione di uno studio sugli abusi sessuali di minori da parte di alcuni membri del clero nelle diocesi nazionali. Dopo la prima Assemblea svoltasi a gennaio 2020 a Francoforte sul Meno e le Conferenze regionali dello scorso settembre, ora dunque si \u00e8 tenuta una riunione in modalit\u00e0 virtuale, nel rispetto delle normative sanitarie anti-contagio da Covid-19. Vi hanno preso parte i membri dell'Assemblea sinodale, i componenti dei quattro Forum sinodali e gli osservatori dei Paesi vicini e della comunit\u00e0 ecumenica. Oltre 80 i rappresentati dei media che hanno seguito i lavori. Il focus del primo giorno,\n[riferisce una nota della Conferenza episcopale (Dbk)](https://www.dbk.de/presse/aktuelles/meldung/online-konferenz-des-synodalen-weges-beendet), \u00e8 stato proprio il dibattito sugli abusi sessuali nella Chiesa cattolica. In particolare, Monsignor Stephan Ackermann, Commissario della Dbk per le questioni di abuso sessuale nell'ambito ecclesiastico e per la tutela dei bambini e dei giovani, ha ricordato i passi avanti gi\u00e0 compiuti dalla Dbk, come \u201cl'istituzione di un Comitato consultivo per gli interessati, lo sviluppo della procedura per il riconoscimento della sofferenza e lo sviluppo di criteri uniformi per i processi di rivalutazione nelle diocesi\u201d. Nel prossimo futuro, inoltre, si pensa di avviare \u201cun monitoraggio efficace per gli strumenti di prevenzione e intervento\u201d contro tali crimini, affinch\u00e9 la Chiesa possa guadagnare \u201cnuova fiducia e credibilit\u00e0\u201d. Il secondo giorno della conferenza, invece, \u00e8 stato dedicato alla discussione dei lavori portati avanti dai Forum sinodali che verranno ora ulteriormente approfonditi e sviluppati, in vista della prossima Assemblea sinodale. Il bilancio dell\u2019incontro virtuale \u00e8 comunque positivo: come afferma Monsignor Georg B\u00e4tzing, presidente della Dbk, \u201cfa particolarmente piacere la buona cooperazione tra vescovi e laici in discussioni concrete e chiare. Si ha come l\u2019impressione che, attraverso questo Cammino Sinodale, si stia plasmando il futuro della Chiesa come via di conversione e rinnovamento\". Gli fa eco il vice presidente della Dbk, Monsignor Franz-Josef Bode, che sottolinea l\u2019importanza dei contributi ecumenici, in quanto offrono \u201cdomande e osservazioni utili e stimolanti\". \u201cIn una Chiesa cos\u00ec sfidata dalla pandemia e dagli abusi \u2013 aggiunge il presule - questa riunione online \u00e8 un segno di speranza e del sorprendente lavoro dello Spirito\u201d. Dall\u2019incontro on line \u00e8 emersa anche la consapevolezza delle difficolt\u00e0 e delle divergenze che si possono verificare lungo il Cammino sinodale: \u201cNon sar\u00e0 un percorso privo di impegno \u2013 affermano i partecipanti \u2013 anzi: esso metter\u00e0 in luce le differenze che sussistono\u201d. Tuttavia, ci\u00f2 \u201crende ancora pi\u00f9 importante l\u2019essere Chiesa insieme\u201d per \u201cdare risposte franche in un tempo di cambiamenti che solleva nuove domande\u201d. \u201cIl dibattito \u00e8 giustificato e necessario \u2013 conclude la nota della Dbk \u2013 per arrivare alla verit\u00e0\u201d. (IP)\n7 febbraio - STATI UNITI Vescovi: scuole cattoliche, un dono per tutta la nazione\n\u201cLa Camera dei Rappresentanti sostiene la dedizione delle scuole cattoliche, degli studenti, dei genitori e degli insegnanti in tutti gli Stati Uniti verso l'eccellenza accademica, e sostiene il ruolo chiave che esse svolgono nel promuovere e garantire un futuro pi\u00f9 luminoso e pi\u00f9 forte per la nazione\u201d: si legge cos\u00ec nella\n[Risoluzione 66](https://www.congress.gov/117/bills/hres66/BILLS-117hres66ih.pdf), \u201cSupportare i contributi delle scuole cattoliche\u201d introdotta il 28 gennaio scorso dalla Camera degli Stati Uniti. La risoluzione, di fatto, \u00e8 il primo passo verso una vera e propria legge in materia. Soddisfazione viene espressa dalla Conferenza episcopale nazionale (Usccb) che, [in una nota a firma di Monsignor Michael Barber](https://www.usccb.org/news/2021/us-bishops-education-chairman-applauds-bipartisan-legislation-honoring-contributions-0), presidente del Comitato per l\u2019Educazione cattolica, scrive: \"Le scuole cattoliche sono un dono unico per la nazione. Noi onoriamo la dignit\u00e0 di ogni bambino attraverso una formazione integrale che include l'eccellenza accademica, ma con un'uguale attenzione al cuore, alla mente e all'anima\u201d. Si tratta di una formazione importante \u201cnon solo per il college e la carriera\u201d futura degli studenti, ma anche per la loro anima. Tale impegno, ribadisce l\u2019Usccb, \u00e8 stato \u201cpienamente dimostrato l\u2019anno scorso, quando le scuole cattoliche si sono distinte durante la pandemia da Covid-19\u201d: esse, infatti, \u201cgi\u00e0 nella primavera del 2020 sono passate alla Didattica a distanza, mentre tutti i dirigenti scolastici hanno lavorato l\u2019intera estate per preparare gli Istituti al ritorno dell\u2019insegnamento in presenza\u201d. E infatti \u201cnell\u2019autunno del 2020, l\u201980 per cento delle scuole cattoliche \u00e8 riuscito a garantire in parte la didattica in loco\u201d. Non solo: i vescovi ricordando che \u201cla Dottrina sociale cattolica infonde l\u2019amore per la comunit\u00e0 e per il Paese, mentre i laureati contribuiscono alla societ\u00e0 civile a tutti i livelli, anche tra i leader di governo e del servizio pubblico\u201d. Le scuole cattoliche, quindi, \u201cformano gli studenti ad essere buoni cittadini del mondo, ad amare Dio e il prossimo, e ad arricchire la societ\u00e0 con il lievito del Vangelo e con l\u2019esempio della fede\u201d. Da segnalare che la Risoluzione 66 \u00e8 stata introdotta in concomitanza della \u201cSettimana nazionale delle scuole cattoliche\u201d, celebrata da 31 gennaio al 6 febbraio sul tema \u201cScuole cattoliche: fede, eccellenza, servizio\u201d. Ad organizzare l\u2019evento \u00e8 stata l\u2019Associazione nazionale educativa cattolica (Ncea) che ha reso noti anche alcuni dati: per l\u2019anno scolastico 2020-2021, gli iscritti alle scuole cattoliche degli Stati Uniti sono quasi 1.650.000 in oltre 6mila Istituti. Il 22 per cento degli studenti proviene da minoranze razziali, il 18,1 per cento \u00e8 di origine ispanica e il 24,5 per cento arriva da famiglie non cattoliche. La pandemia da Covid-19, tuttavia, ha avuto \u201cun impatto devastante sulle scuole cattoliche\u201d, spiega l\u2019Ncea, tanto che oltre 200 Istituti hanno chiuso i battenti definitivamente. (IP)\n7 febbraio - UCRAINA Trentesimo anniversario del rinnovo delle strutture ecclesiastiche della Chiesa cattolica di rito latino\n\u201cE\u2019 un evento che ci offre l\u2019opportunit\u00e0 di ricordare tante persone coraggiose, sacerdoti, religiosi e laici, che durante la persecuzione del regime comunista hanno continuato a svolgere il loro servizio pastorale e si si sono impegnate per il bene della Chiesa\u201d. E\u2019 quanto ha detto l\u2019arcivescovo Mieczys\u0142aw Mokrzycki, arcivescovo di Leopoli dei latini in occasione del trentesimo anniversario del rinnovo delle strutture ecclesiastiche della Chiesa cattolica di rito latino. Era il 16 gennaio 1991 quando Giovanni Paolo II, di cui l\u2019arcivescovo fu segretario, conferm\u00f2 l\u2019Arcidiocesi di Lviv ed altre due diocesi latine, nominandone anche i vescovi. Uno dei testimoni di questo passaggio storico \u00e8 stato il vescovo emerito di Kharkiv-Zaporizhia, mons. Marian Buczek, che al tempo era sacerdote. Fondamentale fu la visita di Papa Wojtyla in Ucraina nel 2001, ha spiegato il presule, sottolineando che \u201cfu un evento che diede un nuovo impulso allo sviluppo della Chiesa dei due riti in Ucraina e alla loro collaborazione\u201d. Ripercorrendo le tappe pi\u00f9 importanti di questo percorso, ha raccontato che \u201cAll\u2019inizio i vescovi invitavano i sacerdoti ed i religiosi dall\u2019estero. Ora invece la maggior parte sono locali. Inoltre ci sono due giovani vescovi che hanno terminato gli studi nel seminario a Horodok (regione di Lviv ndr), aperto all\u2019inizio degli anni 90. Nelle parrocchie la Santa Messa si celebra in ucraino e in altre lingue. A seconda delle esigenze dei fedeli\u201d ha aggiunto, rilevando che \u201cNella regione di Transcarpazia, per esempio, le liturgie sono in ungherese e slovacco. In Kharkiv, grande centro dell\u2019Ucraina dell\u2019est dove vivono persone di diverse nazionalit\u00e0, ogni domenica si celebra in vietnamita. Questa \u00e8 la testimonianza pi\u00f9 chiara dell\u2019universalit\u00e0 della Chiesa\u201d. Il vescovo emerito Kharkiv-Zaporizhia ha poi parlato delle sfide pastorali della Chiesa di rito latino in Ucraina: \u201cInnanzitutto l\u2019emigrazione dei giovani\u201d ha osservato. \u201cAbbandoneranno le nostre chiese perch\u00e9 lasceranno il paese. Ma ci sono tanti altri che non sono mai venuti e che hanno l\u2019esigenza di un\u2019assistenza spirituale\u201d. Mons. Buczek ha ricordato che durante il regime i sacerdoti invitavano i fedeli a pregare per la rinascita della Chiesa nel paese. \u201cIn tanti mostrarono diffidenza, ma la visita di San Giovanni Paolo II e il successivo rilancio delle strutture ecclesiastiche, ha confermato tutta la forza di quelle preghiere\u201d ha concluso il presule. La visita di Papa Wojtyla fu preceduta, il 25 giugno dell\u2019anno precedente, dalla riunione che per la prima volta vide riuniti in Vaticano lo stesso pontefice e i 28 vescovi ucraini (dieci in patria e 18 all\u2019estero). Fu una plenaria durante la quale ci fu un incontro personale del pontefice con i 10 vescovi residenti in Ucraina che, per un\u2019ora, raccontarono le loro vicende: storie spesso di deportazioni, con particolari sulla morte di uno di loro, in Siberia. Tre i punti principali del discorso che il Papa pronunci\u00f2: il perdono e la riconciliazione da parte dei cattolici, la strada dell\u2019ecumenismo verso gli ortodossi; la responsabilit\u00e0 della chiesa per ridare organica unit\u00e0 a un\u2019Europa artificiosamente divisa dalla Guerra Mondiale. La Chiesa cattolica ucraina \u201cesce dalle catacombe\u201d, disse, dopo \u201cimportanti cambiamenti di natura morale e sociale che hanno portato a riconoscere il diritto alla libert\u00e0 religiosa\u201d. Pur ricordando quanti \u201cin questo lungo periodo di prova hanno reso testimonianza della loro fede\u201d, Giovanni Paolo II invit\u00f2 al perdono, dicendo tra l'altro che la \u201criconciliazione \u00e8 uno dei primi compiti della Chiesa, oggi\u201d. (SD/DD)\n7 febbraio - MALI In preghiera per la liberazione di Sr. Gloria Narvaez, rapita 4 anni fa\n\u201cCara Sorella Gloria Cecilia, da lontano ti accompagniamo chiedendo al Signore forza e protezione nella tua prigionia. Le tue sorelle, che ti amano, ti aspettano con gioia\u201d: cos\u00ec,\n[in un post pubblicato su Facebook](https://www.facebook.com/Hermanas-Franciscanas-de-Mar%C3%ADa-Inmaculada-El-Salvador-104365094782120/), la Congregazione delle Suore Francescane di Maria Immacolata invoca la liberazione della consorella Gloria Cecilia Narvaez Argoti, rapita il 7 febbraio 2017 in Mali. Dietro la sua scomparsa, ci sarebbe la mano di un gruppo estremista vicino ad Al-Qaeda. Le religiose invitano tutti i fedeli a pregare per il ritorno a casa di Suor Gloria ed a lei, in un secondo post accompagnato da alcune foto che la ritraggono sorridente mentre porta avanti la sua missione, dicono: \u201cTi aspettiamo. La nostra preghiera ti accompagna\u201d. Insieme ad altre religiose, Sr. Narvaez operava nella parrocchia di Karangasso, promuovendo programmi di assistenza sanitaria e di valorizzazione delle donne ed impegnandosi in un orfanotrofio. Da ricordare che il 7 febbraio dello scorso anno tutta la Chiesa cattolica del Mali ha organizzato una giornata di preghiera per il rilascio della religiosa. L\u2019iniziativa ha coinvolto nove parrocchie della diocesi di Sikasso, guidata dal Monsignor Jean-Baptiste Tiama. Lo stesso \u00e8 avvenuto nel 2018: allora, la Conferenza episcopale del Mali diffuse un messaggio attraverso tutti i principali mass-media dell\u2019Africa Occidentale, chiedendo la liberazione di Sr. Gloria. Nel 2109, invece, su alcune fonti locali sarebbe apparso un breve video in cui la religiosa lanciava un appello per la sua liberazione. Le Suore Francescane di Maria Immacolata sono un Istituto di vita religiosa fondato da Madre Carit\u00e0 Brader Zahner, a T\u00faquerres, in Colombia, il 31 marzo 1893 e definitivamente approvato dalla Santa Sede il 16 maggio 1933. Le religiose si dedicano, principalmente, all'istruzione e all'educazione cristiana della giovent\u00f9, soprattutto delle fanciulle povere. La loro fondatrice \u00e8 stata beatificate nel 2003 da l\u2019allora Papa Giovanni Paolo II che, nella sua omelia, ne ricord\u00f2 le ultime volont\u00e0: \"Non abbandonate le buone opere, le elemosine e molta carit\u00e0 verso i poveri\". Una \u201cbella lezione \u2013 concluse il Pontefice - di una vita missionaria al servizio di Dio e degli uomini!\u201d. (IP)\n7 febbraio - HAITI Vescovi: \u201cPaese sull\u2019orlo dell\u2019esplosione, appello all\u2019unit\u00e0\u201d\nHaiti sta vivendo \u201cuna situazione di estremo disagio\u201d ed \u00e8 \u201csull\u2019orlo dell\u2019esplosione\u201d: queste le drammatiche parole contenute\n[nel messaggio diffuso dalla Conferenza episcopale locale (Ceh)](https://prensacelam.org/2021/02/05/episcopado-haitiano-lanza-mensaje-pidiendo-consenso-para-un-pais-que-esta-al-borde-de-la-explosion/) per esortare tutti gli abitanti del Paese ad \u201cessere solidali gli uni con gli altri, specialmente con coloro che soffrono\u201d. \u201cLa vita quotidiana della popolazione \u2013 scrivono i vescovi \u2013 \u00e8 fatta di morte, omicidi, impunit\u00e0, insicurezza\u201d che hanno causato malcontento \u201covunque, in quasi tutte le regioni\u201d. Al contempo, i presuli ribadiscono che \u201cnessuno \u00e8 al di sopra della legge e della Costituzione nazionale\u201d; pertanto, alcune questioni come quella di \u201cistituire un Consiglio elettorale provvisorio o redigere un\u2019altra Costituzione\u201d non hanno fatto altro aggravare le tensioni gi\u00e0 esistenti, portando il Paese ad essere \u201ctotalmente inabitabile\u201d. A tutto ci\u00f2 si aggiungono la piaga dei \u201ccontinui rapimenti\u201d e una grave \u201ccrisi socio-politica ed economica, alimentata dal veleno dell\u2019odio e della sfiducia\u201d. \u201cDovremmo davvero accettare o tollerare tutto questo?\u201d si domanda la Conferenza episcopale. \u201cNella sequela di Cristo \u2013 scrivono ancora i vescovi \u2013 la Chiesa sta sempre dal lato della legge, della verit\u00e0, della giustizia, e del rispetto della vita e della dignit\u00e0 umana\u201d. Auspicando, quindi, che si possa \u201ccercare e trovare il consenso su ogni questione spinosa\u201d, la Ceh propone \u201cun dialogo sociale e istituzionale, cos\u00ec da evitare conseguenze disastrose\u201d. \u201cLa chiave di tutto \u00e8 il consenso \u2013 ribadiscono i vescovi \u2013 Solo cos\u00ec, possiamo evitare che Haiti sprofondi ancor di pi\u00f9 nell\u2019abisso\u201d. Al contempo, la Chiesa di Port-au-Prince chiede alla popolazione di \u201cdimostrare disciplina, ragione e saggezza nel perseguire i migliori interessi della nazione\u201d. Anche le forze di sicurezza vengono chiamate in causa: a loro si chiede di proteggere la vita e la propriet\u00e0 della cittadinanza, ponendo fine agli atti di violenza. Infine, esortando tutti a darsi da fare \u201crapidamente e senza timori\u201d, la Ceh conclude il suo messaggio con la speranza che ognuno possa \u201crinnovare il suo amore per la nostra patria comune\u201d. La situazione di Haiti \u00e8 drammatica da diverso tempo: nell\u2019ottobre del 2019, la popolazione \u00e8 scesa in piazza in segno di protesta contro il presidente Jovanel Moise, accusato di corruzione. Il clima di insicurezza costante ha fatto saltare le elezioni previste nel gennaio del 2020 per il rinnovo del Parlamento ed ha portato il governo ad agire tramite continui decreti. La situazione si \u00e8 ulteriormente aggravata con l\u2019arrivo della pandemia da Covid-19 che ha provocato quasi 12mila contagi e 245 decessi. A tutto ci\u00f2 si aggiungono le violenze perpetrate da bande armate, i cos\u00ec detti \u201csquadroni della morte\u201d che seminano terrore ovunque, per di pi\u00f9 \u201cin un contesto di impunit\u00e0 quasi totale\u201d, come denunciato dall\u2019Alto Commissario Onu per i diritti umani, Michelle Bachelet. Il Paese, intanto, si prepara ad una triplice tornata elettorale: il 25 aprile \u00e8 previsto un referendum sulla nuova Costituzione che, per\u00f2, \u00e8 ancora in fase di stesura ed \u00e8 oggetto di critiche sia da parte delle forze di opposizione, sia degli ambienti vicini al Capo dello Stato; a settembre, sono in programma le elezioni presidenziali e legislative, mentre a novembre si attendono quelle amministrative. (IP)\n7 febbraio - HONDURAS Cardinale Rodr\u00edguez Maradiaga positivo al #coronavirus\nIl Cardinale \u00d3scar Andr\u00e9s Rodr\u00edguez Maradiaga, Arcivescovo di Tegucigalpa, in Honduras, \u00e8 risultato positivo al Covid-19. Lo rende noto,\n[con un comunicato](https://www.facebook.com/390816997966522/photos/a.419324151782473/1301930986855114/?type=3), la stessa Arcidiocesi, specificando che le condizioni di salute del porporato sono comunque stabili e in leggero miglioramento, anche grazie alle cure mediche ricevute. Numerose le manifestazioni di vicinanza e incoraggiamento al porporato, tra cui quella di Papa Francesco che \u2013 riferisce sempre l\u2019Arcidiocesi \u2013 si \u00e8 informato personalmente sul suo stato di salute. \u201cContiamo sulle vostre preghiere \u2013 continua la nota, rivolgendosi ai fedeli \u2013 e preghiamo Dio per la salute non solo del Cardinale, ma anche per quella delle migliaia di fratelli e sorelle che stanno vivendo questa prova della pandemia\u201d. Tutto il personale sanitario, infine, viene affidato alla Vergine Maria, Salute degli infermi e Consolatrice degli afflitti. Anche il Celam (Consiglio episcopale latinoamericano) ha espresso, [in una nota](https://noticias.iglesia.org.pe/arzobispo-de-tegucigalpa-coordinador-del-consejo-de-cardenales-del-papa-da-positivo-al-coronavirus/), la sua solidariet\u00e0: \u201cIn questo momento di prova \u2013 si legge \u2013 accompagniamo il Cardinale Rodr\u00edguez Maradiaga con il nostro affetto e la nostra vicinanza e chiediamo a tutte le Chiese e le comunit\u00e0 locali di unirsi nella preghiera perch\u00e9 il Signore della vita e la Santissima Maria Vergine gli concedano una pronta guarigione\u201d. Nato a Tegucigalpa nel 1942, 79 anni non ancora compiuti, il Cardinale Rodr\u00edguez Maradiaga \u00e8 membro della Congregazione Salesiana. Ordinato sacerdote nel 1970 e vescovo nel 1978, \u00e8 stato creato Cardinale da San Giovanni Paolo II nel 2001. Per lungo tempo presidente della Conferenza episcopale dell\u2019Honduras, nonch\u00e9 della Caritas Internationalis (2007-2015), dal 2013 il porporato \u00e8 coordinatore del Consiglio dei Cardinali. (IP)\n6 febbraio - ITALIA 8 febbraio, Giornata preghiera contro tratta. Eventi organizzati dalla Comunit\u00e0 Giovanni XXIII\nNel 2019, le ong italiane hanno assistito 1.877 vittime di tratta: lo rende noto la Comunit\u00e0 Giovanni XXII, in un comunicato diffuso in vista della Giornata internazionale di preghiera e riflessione contro la tratta di persone, che si celebra luned\u00ec prossimo, 8 febbraio, ed \u00e8 stata lanciata nel 2015 dagli allora Pontifici Consigli della Pastorale per i Migranti e gli itineranti e della Giustizia e della pace, insieme alle Unioni internazionali femminili e maschili dei superiori e superiore generali. \u201cL'82 per cento delle vittime della tratta sono donne, sfruttate nell'industria della prostituzione. Solo 42 sono stati i trafficanti condannati \u2013 continua la nota - Migliaia di uomini, durante la pandemia da Covid-19, hanno continuato a comprare corpi di giovani migranti anche sul web: 2 milioni e 300mila utenti al mese solo in Italia\u201d. La Comunit\u00e0 si unisce, quindi, alla celebrazione della Giornata, con iniziative di preghiera e riflessione, in collaborazione con le diocesi Bari, Catania, Ferrara, Genova, Lecce, Modena, Padova, Piacenza, Treviso e Venezia. Nella citt\u00e0 lagunare, in particolare, alle ore 17.30, presso l\u2019oratorio di San Giovanni Battista di Rio Ter\u00e0 dei Catecumeni a Dorsoduro, il Patriarca Francesco Moraglia celebrer\u00e0 la Santa Messa a pochi metri dalla Basilica della Madonna della Salute, dove \u00e8 stato celebrato il battesimo di Santa Giuseppina Bakhita. La \u201cGiornata contro la tratta\u201d coincide, infatti, con la memoria liturgica di questa Santa, schiava sudanese, liberata e divenuta religiosa canossiana, canonizzata nel 2000. Da ricordare che la Comunit\u00e0 Giovanni XXIII, fondata a Rimini nel 1968 da Don Oreste Benzi, durante la pandemia ha proseguito il suo impegno fra le vittime della tratta, assistendo 105 donne di cui 2 minori e con et\u00e0 prevalente 23 anni. La nazionalit\u00e0 maggiormente riscontrata fra le vittime costrette alla prostituzione \u00e8 stata quella nigeriana; ma sono state assistite anche donne provenienti da Bulgaria, Romania e Costa d'Avorio. La Comunit\u00e0 ha messo in campo 27 le unit\u00e0 di strada in 12 Regioni (Piemonte, Liguria, Veneto, Emilia Romagna, Marche, Toscana, Lazio, Abruzzo, Umbria, Campania, Puglia, Sardegna). Tre di queste (in Liguria, Piemonte, Emilia Romagna) sono specializzate nell'emersione delle vittime di tratta dallo sfruttamento lavorativo o per accattonaggio. La Comunit\u00e0 ha infine portato a termine 3 progetti europei, in sinergia con partner in Austria, Belgio, Germania, Italia, Spagna, per il supporto all'integrazione di giovani donne e di mamme, e per la sensibilizzazione di studenti e gruppi giovanili. (IP)\n6 febbraio - MONDO Concorso internazionale Signis: podcast radiofonici dai giovani di tutto il mondo\nSfidare i giovani a leggere e ad approfondire l\u2019Enciclica di Papa Francesco \u201cFratelli tutti sulla fraternit\u00e0 e l\u2019amicizia sociale\u201d: con questo obiettivo, Signis, l'associazione cattolica mondiale per la comunicazione, ha bandito\n[un concorso radiofonico](http://amecea.blogspot.com/2021/02/signis-announces-international-radio.html). Riservata ai ragazzi fino ai 35 anni di et\u00e0, sia cattolici che non cattolici, provenienti da tutto il mondo, l\u2019iniziativa chiede la realizzazione di un podcast, dalla durata di 1-3 minuti, sui contenuti dell\u2019Enciclica. I file audio dovranno essere inviati tramite email ed accompagnati da una breve presentazione in lingua inglese, approvata dalle sedi Signis locali. Il concorso, che scadr\u00e0 a giugno, vuole essere anche una tappa del cammino di preparazione del primo incontro radiofonico internazionale cattolico, organizzato da Signis per febbraio 2022, in Sri Lanka. Intitolata \u201cCoinvolgere i giovani per una radio dinamica che unisca l'Asia e il mondo\u201d, la riunione vedr\u00e0 numerosi esperti di radiofonia condividere e scambiarsi reciprocamente le proprie esperienze. Da ricordare che, in tempo di pandemia da Covid-19, la radio \u00e8 risultata essere uno strumento fondamentale per la comunicazione soprattutto in Africa, dove solo il 39 per cento della popolazione ha accesso ad Internet. Attraverso le loro trasmissioni, molte emittenti cattoliche del continente sono infatti riuscite non solo a restare accanto ai fedeli dal punto di vista spirituale, ma anche ad informarli e a sensibilizzarli sui problemi creati dall\u2019emergenza sanitaria. Un esempio concreto di tutto questo arrivata dalla Liberia dove, ad ottobre 2020, \u00e8 nata \u201cRadio Paraclete\u201d che prende il suo nome dal Paraclito, la voce dello Spirito. Inaugurata il 31 maggio, domenica di Pentecoste, l\u2019emittente ha ricevuto il contributo della Cei (Conferenza episcopale italiana) e di Signis. Oltre all\u2019evangelizzazione, il palinsesto \u00e8 dedicato anche alla promozione di valori umani come quello della riconciliazione, quanto mai essenziale in Liberia, Paese devastato da decenni di guerra civile, conclusa solo nel 2003. Una sottolineatura merita anche la strumentazione tecnica di \u201cRadio Paraclete\u201d che \u00e8 alimentata da pannelli solari. Un\u2019altra emittente nata in tempo di pandemia \u00e8 \u201cRadio Hekima\u201d, traducibile con \u201cunit\u00e0\u201d dalla lingua Swahili, sorta a Mbinga, a sud della Tanzania, sempre grazie alla Cei e a Signis. E ancora l\u2019aiuto di Signis \u00e8 stato fondamentale per il Burkina Faso, dove \u00e8 stato possibile realizzare un sistema satellitare che permette a 14 emittenti locali diocesane di interagire tra loro, ricevendo e condividendo trasmissioni da una stazione-madre creata nella capitale Ouagadougou. In Costa d\u2019Avorio, invece, la Radio nazionale cattolica (Rnc) si \u00e8 data da fare, nella fase pi\u00f9 acuta della pandemia, per trasmettere la Messa quotidiana tre volte al giorno, in orari diversi, cos\u00ec da andare incontro il pi\u00f9 possibile alle esigenze dei fedeli. Oltre alla celebrazione eucaristica, l\u2019emittente, affiancata da altre radio locali, ha proposto meditazioni spirituali e la recita del Rosario. Esemplare anche l\u2019esperienza della Repubblica Democratica del Congo dove da pi\u00f9 di dieci anni \u00e8 attiva \u201cRadio Ditunga\u201d, con sede a Ngandajika, creata grazie al sostegno della Fondazione pontificia \u201cAiuto alla Chiesa che soffre\u201d. Durante il lockdown, l\u2019emittente ha adattato il suo palinsesto dedicando pi\u00f9 spazio alla celebrazione dell\u2019Eucaristia, alla preghiera e agli esercizi spirituali. In seguito alla chiusura delle scuole, poi, la stazione radio ha anche deciso di trasmettere lezioni in diretta per consentire agli insegnanti di restare in contatto con i loro studenti. In Kenya, invece, da oltre un anno \u00e8 operativa \u201cRadio Osotua\u201d, nella diocesi di Ngong, che trasmette anche nelle lingue swahili e masai, e fa parte del programma per le comunicazioni sociali della Conferenza episcopale locale. Il nome dell\u2019emittente significa \u201cpace\u201d e mira a dare agli ascoltatori una maggiore educazione spirituale e materiale, sottolineando l\u2019importanza di concentrarsi sui temi etici e di lottare contro ogni forma di corruzione, rivalit\u00e0 etniche, egoismo e avidit\u00e0. Importante \u00e8 poi la testimonianza di \u201cRadio Sol Mansi\u201d, in Guinea Bissau che si \u00e8 impegnata nel sensibilizzare la popolazione locale sulle misure da prendere per arginare l\u2019epidemia da coronavirus, ma anche per assicurare ai fedeli i servizi pastorali fondamentali, come la Messa, la catechesi e i momenti di preghiera. A livello continentale, c\u2019\u00e8 da segnalare il programma di assistenza socio-psicologica e spirituale trasmesso via radio e destinato a tutte le persone colpite dal Covid-19. L\u2019iniziativa \u00e8 stata lanciata la scorsa estate dal Dipartimento pastorale dell\u2019Amecea (Associazione delle Conferenze episcopali dell\u2019Africa orientale) ed ha coinvolto tutti i Paesi membri della regione: Etiopia, Eritrea, Sudan, Sud Sudan, Uganda, Kenya, Tanzania, Malawi e Zambia. Infine, una riflessione a parte va fatta sulla Radio Vaticana e sui suoi programmi per l\u2019Africa che, a luglio 2020, hanno festeggiato i 70 anni di attivit\u00e0. Una vera e propria missione, resa possibile grazie alle onde corte e che ha portato la voce del Papa e della Chiesa in dialogo con il continente e con il mondo. Oggi, i Programmi per l\u2019Africa dell\u2019emittente pontificia vengono trasmessi in diverse lingue: oltre a inglese, francese e portoghese, essi sono disponibili anche in swahili, somalo, tigrino e amarico. (IP)\n6 febbraio - CANADA \u201cNutrire l\u2019amicizia\u201d: webinar dei vescovi sull\u2019Enciclica \u201cFratelli tutti\u201d\nL\u2019Enciclica di Papa Francesco \u201c\n[Fratelli tutti sulla fraternit\u00e0 e l\u2019amicizia sociale](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d sar\u00e0 al centro di una serie di webinar, suddivisa in quattro parti, promossa dalla Conferenza episcopale canadese nel mese di marzo. L\u2019iniziativa, dal titolo \u201c [Nutrire l\u2019amicizia](https://www.cccb.ca/media-release/the-office-for-evangelization-and-catechesis-offers-new-four-part-webinar-series-in-march/)\u201d, \u00e8 organizzata dall\u2019Ufficio per l\u2019Evangelizzazione e la catechesi ed \u00e8 rivolta a tutte le persone che operano nel settore, tra cui i sacerdoti, i consacrati, i laici e gli educatori cattolici. La serie di webinar segue quella dell\u2019ottobre 2020, dedicata alla presentazione del \u201cDirettorio per la catechesi\u201d, pubblicato a giugno dello scorso anno dal Pontificio Consiglio per la Promozione della nuova evangelizzazione. I nuovi incontri, cercheranno dunque di \u201cproporre modi concreti per formare comunit\u00e0 di discepoli missionari nelle diocesi, nelle eparchie, nelle parrocchie e nelle scuole cattoliche del Paese\u201d. I webinar avranno luogo marted\u00ec 2,9, 16 e 23 marzo, dalle ore 13.00 alle ore 14.30, sulla piattaforma Zoom. Il primo incontro avr\u00e0 per tema \u201cI catechisti portano speranza: navigare i segni del nostro tempo\u201d; il secondo \u201cLa parabola del Buon Samaritano come paradigma per incontri di misericordia\u201d; il terzo \u201cLa promozione della dignit\u00e0 umana e la comunione con Dio\u201d, mentre l\u2019ultimo rifletter\u00e0 su come \u201cCostruire ponti con le diverse comunit\u00e0 di fede\u201d. (IP)\n6 febbraio - MALAWI La Conferenza episcopale promuove un progetto per incentivare i malati di Aids ad aderire alle cure sanitarie\nParte in Malawi un progetto per i positivi all\u2019Hiv a Machinga e a Mangochi. A lanciarlo \u00e8 la Conferenza episcopale che intende coinvolgere uomini e giovani nei programmi di cura. Nel Paese, in questi anni, sono stati fatti tanti sforzi per ridurre la diffusione dell\u2019Aids. Nel 2018, riferisce il portale dei vescovi, il 90% delle persone affette da Hiv risultava a conoscenza delle proprie condizioni di salute e l\u201987% inserito in un programma di trattamento. Tuttavia, tra le persone di sesso maschile si registrano ancora reticenze, la maggior parte non si sottopone al test per l\u2019Hiv e chi risulta positivo non inizia il trattamento. Ci\u00f2 accade anche a causa di credenze, orgoglio, stigma e discriminazione. Il progetto della Commissione per la salute e della Commissione per le comunicazioni della Conferenza episcopale mira a far s\u00ec che uomini e giovani positivi all\u2019Hiv possano curarsi e che la carica virale possa essere soppressa. Obiettivo del progetto \u00e8 anche quello di prevenire la violenza sessuale e di genere contro donne e bambini. La Conferenza episcopale, a tal proposito, sta lavorando con leader religiosi, centri sanitari, gruppi di sostegno, esperti e volontari, attraverso la formazione e l\u2019assistenza. \u00c8 stata inoltre avviata una campagna radiofonica e televisiva sulla prevenzione, i test Hiv, il trattamento e l\u2019adesione ai programmi di cura su Radio Maria Malawi, sulla Radio della comunit\u00e0 Dzimwe e su Luntha TV. (TC)\n6 febbraio - ETIOPIA #coronavirus. Giustizia e pace dona aiuti ai campi-profughi\nMascherine, sapone e gel disinfettante per le mani: sono gli aiuti donati dalla Commissione Giustizia e pace della Conferenza episcopale d\u2019Etiopia alle scuole elementari e secondarie allestite nei campi-profughi di Jewi, Itang e Kule, nella parte occidentale del Paese. La distribuzione della donazione, necessaria al contenimento della pandemia da Covid-19, \u00e8 avvenuta nei giorni 1 e 2 febbraio, in collaborazione con il Vicariato apostolico di Gambella e con il sostegno finanziario dell\u2019Ambasciata del Canada in Etiopia, la quale ha offerto un contributo pari a circa 17mila dollari Usa. \u201cLa diffusione del coronavirus resta alta, quindi anche la protezione deve essere altrettanto elevata \u2013\n[ha detto Monsignor Roberto Bergamaschi](http://amecea.blogspot.com/2021/02/ethiopia-covid19-personal-protection.html), Vicario apostolico di Gambella \u2013 Purtroppo, nei campi-profughi notiamo che le misure preventive igienico-sanitarie sono poco attuate ed \u00e8 per questo che \u00e8 necessario incentivarle, soprattutto tra i giovani studenti\u201d. \u201cTutti dobbiamo assumerci le nostre responsabilit\u00e0 per il bene della comunit\u00e0\u201d, ha concluso il presule. Da ricordare che ad aprile il Consiglio interreligioso dell\u2019Etiopia (Irce), che annovera la Chiesa ortodossa di Tewahdo, il Consiglio supremo degli affari islamici etiopi, la Chiesa cattolica etiope, le Chiese evangeliche, la Chiesa avventista del settimo giorno, la Chiesa evangelica Mekane Yesus e le chiese Kalehiwot, ha indetto uno speciale \u201cMese di preghiera\u201d per fermare la pandemia da coronavirus nel Paese. Fino al 6 maggio, dunque, la preghiera quotidiana dei rappresentanti dell\u2019Irce \u00e8 stata trasmessa sui canali della tv nazionale e su alcune stazioni televisive private. Infine, qualche dato: [secondo l\u2019ultimo aggiornamento dell\u2019Unhcr](https://data2.unhcr.org/en/country/eth/235) (Alto Commissariato Onu per i rifugiati), al 31 dicembre 2020 i profughi presenti nei campi allestiti in Etiopia erano circa 337mila. Riguardo alla pandemia da coronavirus, invece, ad oggi nel Paese si contano 141mila casi in totale ed oltre 2mila decessi. (IP)\n6 febbraio - STATI UNITI Verso abolizione pena di morte in Virginia. Plauso dei vescovi\nCon 57 voti a favore e 41 contrari, la Camera della Virginia ha abolito, ieri, la pena di morte. La sua decisione \u00e8 arrivata dopo quella del Senato che gi\u00e0 nei giorni scorsi si era espresso nella stessa direzione. Ora manca solo la firma del governatore dello Stato, il democratico Ralph Northam, per portare la Virginia a diventare il 23.mo Stato americano e il primo del Sud a dire no alla pena capitale. Immediata la reazione della Conferenza episcopale locale che,\n[in una dichiarazione](https://vacatholic.org/wp-content/uploads/2021/02/VA-Bishops-Statement-on-Death-Penalty-Abolition-2021-Session.pdf) a firma dei vescovi Michael F. Burbidge e Barry C. Knestout, rispettivamente alla guida delle diocesi di Arlington e Richmond, afferma: \u201cAccogliamo con favore il voto della Camera e del Senato ed offriamo il sostegno della preghiera alle famiglie delle vittime di orribili crimini\u201d. Al contempo, i presuli ribadiscono \u201ccon chiarezza e convinzione, le parole del Catechismo della Chiesa Cattolica: \u201cLa pena di morte \u00e8 inammissibile perch\u00e9 attenta all\u2019inviolabilit\u00e0 e dignit\u00e0 della persona\" (n.2267). Ricordando, poi, che \u201cla dignit\u00e0 della persona non viene meno nemmeno dopo la commissione di reati molto gravi\", i vescovi rimarcano che \u201coggi la pena di morte \u00e8 inaccettabile, per quanto grave sia il crimine del condannato; \u00e8 anche in contraddizione con il piano di Dio per gli individui e la societ\u00e0, e con la sua giustizia misericordiosa\u201d. \u201cAbbiamo altri modi per punire\u201d chi \u00e8 colpevole di un crimine, concludono Monsignor Burbidge e Monsignor Knestout, \u201ccos\u00ec come per proteggere la societ\u00e0, senza ricorrere alle esecuzioni capitali\u201d. Dalla sua fondazione come colonia, la Virginia ha giustiziato 1.329 persone, pi\u00f9 di qualsiasi altro Stato americano. La prima condanna a morte in assoluto fu eseguita nel 1608. In epoca contemporanea, la Virginia \u00e8 seconda solo al Texas nel numero di esecuzioni: da quando la Corte Suprema ha ripristinato la pena di morte nel 1976, infatti, nel primo Stato si sono contate 114 condanne a morte, mentre nel secondo ne sono state giustiziate 569. Da ricordare che, ad agosto 2018, Papa Francesco ha approvato una modifica al testo del Catechismo della Chiesa cattolica relativo proprio alla pena capitale. \u201cLa Chiesa insegna alla luce del Vangelo - si legge nel documento - che la pena di morte \u00e8 inammissibile perch\u00e9 attenta all\u2019inviolabilit\u00e0 e dignit\u00e0 della persona e si impegna con determinazione per la sua abolizione in tutto il mondo\u201d. (IP)\n6 febbraio - ARGENTINA Settimana delle vocazioni a Mar del Plata. Monsignor Mestre: vocazione \u00e8 uscire a predicare il Vangelo\n\u201cUscire a predicare il Vangelo\u201d: il significato della vocazione cristiana \u00e8 racchiuso qui. Lo ricorda Monsignor Gabriel Antonio Mestre, vescovo di Mar del Plata, in Argentina, dove da oggi al 14 febbraio si tiene la \u201cSettimana delle vocazioni\u201d, sul tema \u201cMi \u00e8 stata affidata una missione\u201d.\n[In un messaggio ai fedeli](http://www.obispado-mdp.org.ar/a/wp-content/uploads/2021/02/Obispo-MESTRE-Mensaje-vocacional-febrero-2021.pdf), il presule si sofferma sulle paure e le sofferenze dell\u2019umanit\u00e0, diventate ancora \u201cpi\u00f9 evidenti e visibili nel contesto della pandemia da Covid-19\u201d, e si chiede: \u201cCosa dobbiamo fare di fronte a tutto questo?\u201d. La risposta \u00e8 nelle Sacre Scritture, spiega Monsignor Mestre, e in tre parole in esso contenute: \u201cUscire, Vangelo, oggi\u201d. La missione di Ges\u00f9, infatti, \u00e8 quella di \u201cuscire costantemente per predicare la Parola di Dio\u201d. Ma uscire significa allontanarsi \u201cdai nostri confini, dalle nostre paure, dal nostro comfort personale, dalle nostre comodit\u00e0\u201d, aggiunge il vescovo argentino; significa \u201candare incontro all\u2019altro, ai sofferenti, all\u2019umanit\u00e0 bisognosa di Dio e dei suoi valori\u201d. \u201cUscire per farsi prossimi, come fece Ges\u00f9 \u2013 sottolinea ancora Monsignor Mestre \u2013 vuol dire che, alla luce della Parola di Dio, ogni battezzato si assume la vocazione e la responsabilit\u00e0 di essere Chiesa nella salvezza e Chiesa in uscita\u201d. La seconda parola, \u201cVangelo\u201d, richiama il concetto di \u201cbuona notizia\u201d. Ma non si tratta di \u201cuna buona notizia qualsiasi \u2013 spiega il vescovo \u2013 bens\u00ec della buona novella della salvezza, di Dio che muore e risorge per salvarci\u201d. Annunciare il Vangelo, dunque, significa dire a tutti \u201cche Ges\u00f9 \u00e8 veramente vivo, che ci ama e per questo ci salva\u201d. Infine, la terza parola, \u201coggi\u201d racchiude \u201cl\u2019urgenza\u201d dell\u2019evangelizzazione, nonch\u00e9 \u201cl\u2019atteggiamento di Ges\u00f9 che non si riposa mai per andare a predicare il Vangelo in diversi luoghi\u201d. Attualmente, spiega il presule, l\u2019oggi \u00e8 rappresentato \u201cdalle difficolt\u00e0\u201d dell\u2019epoca contemporanea ed \u00e8 proprio per questo che \u201cdobbiamo andare ad evangelizzazione il nostro tempo, con la potenza di Ges\u00f9\u201d La Settimana delle vocazioni, conclude il vescovo di Mar del Plata, possa essere dunque un\u2019occasione per \u201crinnovare la nostra vocazione di servizio evangelico per tutti gli uomini e incoraggiare nella scelta definitiva coloro che sono in cammino verso il discernimento\u201d. Domani, 7 febbraio, il presule presieder\u00e0 la Santa Messa che verr\u00e0 trasmessa in diretta streaming sulle reti social diocesane. Luned\u00ec 8 febbraio, invece, nella Cattedrale locale, si terr\u00e0 un\u2019ora di Adorazione eucaristica riservata ai giovani, a partire dalle ore 21.00. La Settimana si concluder\u00e0 domenica 14 febbraio con una celebrazione dedicata ai fidanzati, nella memoria liturgica di San Valentino, Patrono degli innamorati. (IP)\n6 febbraio - ITALIA 7 febbraio, Giornata per la vita. Monsignor Delpini: contrastare mentalit\u00e0 abortista\n\u201cContrastare gli ostacoli, gli impedimenti, le avversit\u00e0 che rendono difficile vivere e generare vita\u201d: \u00e8 l\u2019appello dell\u2019Arcivescovo di Milano, Monsignor Mario Delpini, contenuto\n[nel messaggio](https://www.chiesadimilano.it/news/chiesa-diocesi/larcivescovo-perche-celebriamo-la-vita-359070.html) consegnato a operatori, volontari e mamme del Centro di Aiuto alla Vita (Cav) \u201cMangiagalli\u201d, situato nell\u2019omonima clinica milanese. Il presule vi si \u00e8 recato in visita oggi, 6 febbraio, alle ore 13.00, alla vigilia della 43.ma Giornata nazionale per la vita che la Chiesa italiana celebra annualmente nella prima domenica di febbraio. Il tema dell\u2019edizione 2021 \u00e8 \u201cLibert\u00e0 \u00e8 vita\u201d. Nella sua missiva, Monsignor Delpini esorta a combattere tutto ci\u00f2 che mette in pericolo la vita, come \u201cla mentalit\u00e0 abortista, la paura delle responsabilit\u00e0, l\u2019insofferenza di fronte alla fatica di vivere e di prendersi cura dei fratelli e delle sorelle che chiedono aiuto\u201d. Allo stesso tempo, l\u2019Arcivescovo esprime \u201cgratitudine alle mamme e ai pap\u00e0 che offrono alla loro famiglia e alla nostra societ\u00e0 un futuro\u201d. \u201cCelebriamo la Giornata per la vita per cantare la nostra gioia di essere vivi \u2013 scrive ancora il presule - per invocare la libert\u00e0 di vivere, la libert\u00e0 di generare vita per gli uomini e le donne che si amano, per far pervenire un messaggio di gratitudine alle mamme e ai pap\u00e0 che offrono alla loro famiglia e alla nostra societ\u00e0 un futuro, con la loro gioia, con la loro generosit\u00e0 e perci\u00f2 affrontano di buon animo anche prove e tribolazioni\u201d. Infine, dall\u2019Arcivescovo il richiamo al fatto che la Giornata per la vita si pu\u00f2 celebrare \u201canche con un gesto di carit\u00e0\u201d, offrendo un contributo per sostenere il progetto della casa di accoglienza che il \u201cCav Mangiagalli\u201d sta realizzando, in collaborazione con la parrocchia cittadina di Sant'Ambrogio, per dare alloggio e assistenza alle donne in particolare difficolt\u00e0 economica e sociale che sono in attesa di un figlio. La visita di Monsignor Delpini presso il \u201cCav Mangiagalli\u201d \u00e8 iniziata alle ore 13.00 nella cappella Santi Innocenti, dove l\u2019Arcivescovo ha celebrato la Messa insieme al cappellano della struttura, don Giuseppe Scalvini. Al termine, il presule ha benedetto le primule, simbolo della vita nascente, ed ha assistito all\u2019inaugurazione di una targa in ricordo di Paola Chiara Marozzi Bonzi, fondatrice della struttura, scomparsa nell\u2019agosto 2019. (IP)\n6 febbraio - ASIA L\u2019invito dei leader religiosi di diversi paesi asiatici a promuovere la fratellanza umana per costruire la pace mondiale\nAnche in diversi paesi dell\u2019Asia \u00e8 stata celebrata la Prima Giornata Internazionale della Fratellanza Umana indetta dalla Nazioni Unite il 21 dicembre 2020 per il 4 febbraio di ogni anno, nell\u2019anniversario dello storico \u201cDocumento sulla fratellanza umana per la pace mondiale e la convivenza comune\u201d siglato nel 2019 ad Abu Dhabi da Papa Francesco e del Grande Imam di Al-Azhar, Ahmad Al-Tayyib. Tra essi l\u2019Indonesia, il pi\u00f9 grande paese musulmano del mondo. Qui a Bogor, in Giava occidentale i leader religiosi locali hanno firmato, insieme un gruppo di giovani, una dichiarazione comune in cui si impegnano a rafforzare la loro fratellanza religiosa. \u201cNoi, leader religiosi e giovani nella citt\u00e0 di Bogor crediamo che la diversit\u00e0 sia un nobile dono di Dio. Manterremo questo dono con lo spirito di fratellanza umana e tolleranza\u201d, si legge nella dichiarazione promossa dalla Chiesa cattolica locale. \u201cLa diversit\u00e0 non deve impedire alle persone di costruire la fratellanza umana. Con questo spirito, combatteremo per l'umanit\u00e0, proteggeremo l'ambiente e rafforzeremo l'impegno per l\u2019unit\u00e0 della nazione indonesiana\", affermano i firmatari. Tra questi il vescovo della citt\u00e0, monsignor Paskalis Bruno Syukur of Bogor. Intervistato dall\u2019agenzia\n[Ucanews](https://www.ucanews.com/news/indonesian-interfaith-leaders-sign-up-for-un-fraternity-day/91306), il presule spiegato che i leader delle sei religioni riconosciute dell'Indonesia - Buddismo, Cattolicesimo, Confucianesimo, Induismo, Islam e Protestantesimo - hanno voluto sottolineare l'importanza di costruire una fratellanza basata sulla dignit\u00e0 umana: \u201cPromuovere un tale spirito \u00e8 compito dei leader religiosi. Con questa dichiarazione affermiamo che le religioni svolgono un ruolo significativo nella costruzione della pace. Esse devono diventare strumenti per costruire la fratellanza umana e non creare divisioni\u201d, ha sottolineato, evidenziando che la Chiesa cattolica di Bogor \u00e8 da anni impegnata a promuovere buone relazioni con le persone di altre fedi. Tra i firmatari della dichiarazione Rusli Saemun, un leader musulmano locale che ha plaudito l\u2019iniziativa. \u201cLa dichiarazione \u00e8 importante per promuovere l\u2019unit\u00e0 in Indonesia\u201d, ha dichiarato all\u2019agenzia Ucanews. \u201cSpero che la fratellanza umana che abbiamo costruito e stiamo costruendo possa servire a porre fine ai conflitti religiosi nel nostro Paese\u201d. Anche in Pakistan \u00e8 stata celebrata la Giornata Onu. Il presidente della Commissione nazionale per la pace e l\u2019armonia, Muhammad Ahsan Siddiqui, ha sottolineato come il dialogo tra le religioni possa \u201caprire la strada alla comprensione dei valori comuni condivisi dall'umanit\u00e0\". La Commissione - riporta l'agenzia [Ucanews](https://www.ucanews.com/news/pakistan-interfaith-group-marks-signing-of-peace-document/91304) - ha anche inviato le sue congratulazioni al Segretario Onu Antonio Guterres,e all'attivista franco-marocchina Latifa Ibn Ziaten, fondatrice in Francia dell'Associazione Imad per i giovani e la pace, vincitori del Premio Zayed 2021 assegnato il 4 febbraio e ispirato al Documento di Abu Dhabi. In Malesia, altro grande Paese musulmano asiatico, in occasione della Giornata, l\u2019arcivescovo di Kuala Lumpur, monsignor Julian Leow, ha pubblicato una [lettera pastorale](https://archkl.org/index.php/archkl/archkl-announcement-news/333-international-day-of-human-fraternity) per esortare i fedeli a farsi promotori della fratellanza ispirandosi al modello del Buon Samaritano \u201cche \u2013 scrive - ha messo da parte tutte le differenze che potevano esistere e ha visto solo un essere umano bisognoso\". \u201cLa nostra fede cattolica che si fonda sul duplice comandamento dell'amore trova espressione 'nel primato dato alla relazione, all'incontro con il sacro mistero dell'altro, alla comunione universale con l'intera famiglia umana'. sottolinea il presule con le parole di Papa Francesco nella \u201cFratelli tutti\u201d, riamarcando che questa \u00e8 la vocazione di ogni cattolico. Monsignor Leow ha concluso la terrea esprimendo l\u2019auspicio che \u201cmentre celebriamo oggi la fratellanza e la solidariet\u00e0 le nostre case diventino il terreno fertile per seminare compassione e amore, pace e armonia, rispetto e accettazione, un luogo dove le generazioni future possono guardare indietro e trarre forza per un mondo migliore \". (LZ)\n6 febbraio - FILIPPINE Universit\u00e0 cattolica mette a disposizione il suo campus per la campagna vaccinale\nIn occasione della loro recente plenaria, alla fine di gennaio, i vescovi filippini avevano detto che la Chiesa era pronta ad aprire le sue strutture per la campagna vaccinale anti-Covid-19 nel Paese. E la risposta non si \u00e8 fatta attendere: come riporta l'agenzia\n[Ucanews](https://www.ucanews.com/news/catholic-university-joins-filipino-vaccine-drive/91303), a Davao, nell\u2019Isola di Mindanao, le Religiose della Vergine Maria (RVM), la prima e pi\u00f9 antica congregazione religiosa femminile nelle Filippine, hanno messo a disposizione delle autorit\u00e0 l\u2019intero campus della loro Universit\u00e0 dell\u2019Immacolata Concezione (UIC), che diventer\u00e0 cos\u00ec il pi\u00f9 grande polo vaccinale di tutta la regione. \u201cSiamo pi\u00f9 che disponibili ad aiutare il programma di immunizzazione del governo permettendo di fare le operazioni vaccinali nel nostro campus\u201d, ha dichiarato ai giornalisti suor Marissa Viri, presidente dell\u2019Uic. A rendere pi\u00f9 facile la decisione \u00e8 anche il fatto che le lezioni in presenza sono state sospese per un anno in tutte le universit\u00e0 filippine. Gratitudine alle religiose per la loro disponibilit\u00e0 \u00e8 stata espressa dal presidente della Conferenza episcopale filippina (Cbcp), monsignor Romulo Valles, che ha ricordato che la Chiesa ha gi\u00e0 messo a disposizione numerose scuole in tutto il Paese per aiutare gli operatori sanitari e i senzatetto durante la pandemia: \u201cVorremmo ripetere lo stesso appello per le vaccinazioni - ha detto -. Abbiamo bisogno di azioni ispirate al Vangelo non solo da parte di preti o vescovi, ma anche di istituzioni come le scuole. Dobbiamo ricordarci della bont\u00e0 e della necessit\u00e0 di prenderci cura l'uno dell'altro. Ognuno di noi pu\u00f2 partecipare a questo sforzo collettivo per combattere e porre fine alla pandemia\u201d, ha sottolineato il presule. Dall\u2019inizio dell'emergenza la mobilitazione della Chiesa filippina per portare aiuto alla popolazione non si \u00e8 mai fermata, nonostante le difficolt\u00e0 finanziarie causate dalla crisi sanitaria: dagli aiuti materiali alle famiglie in difficolt\u00e0, alle campagne di prevenzione, all\u2019apertura delle strutture cattoliche per accogliere i senzatetto, particolarmente esposti al contagio, e le persone in quarantena, alle campagne di raccolta fondi, alla distribuzione gratuita dei dispositivi di protezione personale a chi non se li pu\u00f2 permettere: in questi 12 mesi sono state innumerevoli le iniziative di solidariet\u00e0 realizzate nelle diocesi, anche grazie alla generosi\u00e0 dei fedeli. Aiuti materiali, ma non solo. La pandemia ha infatti avuto anche un drammatico impatto psicologico sulla popolazione. A causa del Coronavirus sono cresciuti disturbi mentali come ansia, paura e depressione, che possono portare anche al suicidio. Consapevoli di questa emergenza, numerose diocesi hanno avviato speciali programmi di assistenza e consulenza psicologica e spirituale. (LZ)\n6 febbraio - ITALIA L\u2019arcidiocesi di Agrigento auspica la data del 9 maggio per la beatificazione del giudice Livatino, nell\u2019anniversario del viaggio di Giovanni Paolo II\nIeri, nel corso di una conferenza stampa promossa dall\u2019arcidiocesi di Agrigento, \u00e8 stato auspicato che sia il 9 maggio la data della beatificazione del giudice Rosario Angelo Livatino, assassinato in odio alla fede il 21 settembre 1990 e per il quale Papa Francesco, il 21 dicembre scorso, ha autorizzato la Congregazione delle Cause dei Santi a promulgare il decreto sul martirio. La data ufficiale della beatificazione non \u00e8 stata ancora fissata. L\u2019auspicio dell\u2019arcidiocesi \u00e8 che possa coincidere con la ricorrenza dell\u2019anniversario della visita di Giovanni Paolo II nella cittadina siciliana, avvenuta nel 1993, quando il Pontefice, al termine della Messa celebrata il 9 maggio nella Valle dei Templi, si rivolse duramente agli uomini di mafia lanciando un grido accorato: \u201cNel nome di questo Cristo, crocifisso e risorto, di questo Cristo che \u00e8 vita, via verit\u00e0 e vita, lo dico ai responsabili, lo dico ai responsabili: convertitevi! Una volta verr\u00e0 il giudizio di Dio!\u201d. Ma l\u2019attuale emergenza sanitaria non consente, al momento, una programmazione sicura del rito della beatificazione. Nato il 3 ottobre 1952 a Canicatt\u00ec e ucciso a soli 37 anni, Rosario Angelo Livatino, magistrato, visse negli anni in cui il territorio agrigentino era scosso da una vera e propria guerra di mafia. Fu assassinato in un agguato, mentre si recava, in automobile, a lavoro, in Tribunale. \u201cLa motivazione che spinse i gruppi mafiosi di Palma di Montechiaro e Canicatt\u00ec a colpire il Servo di Dio fu la sua nota dirittura morale, per quanto riguarda l\u2019esercizio della giustizia, radicata nella fede\u201d si legge nel Decreto della Congregazione delle Cause dei Santi\u201d. Dai suoi persecutori, era ritenuto inavvicinabile, irriducibile a tentativi di corruzione \u201ca motivo del suo essere cattolico praticante\u201d. Consapevole dei rischi che correva, il giovane magistrato, malgrado le intimidazioni, continu\u00f2 a compiere il proprio dovere con rettitudine, rispettoso verso ogni persona, anche se indagata o detenuta. Giunse ad accettare la possibilit\u00e0 del martirio attraverso un percorso di maturazione nella fede. Mor\u00ec per mano di quattro sicari. In fin di vita, prima del colpo di grazia esploso in pieno volto, si era rivolto ai suoi assassini con mitezza. (TC)\n6 febbraio - ITALIA Immigrazione. Acse, la grande avventura della solidariet\u00e0 comboniana\nAncora prima del Concilio, i Comboniani avvertirono che la presenza dei cosiddetti \u201cTerzomondiali\u201d era un segno dei tempi e che occorreva essere coinvolti nel tentare di dare almeno parziale soluzione ai loro problemi. \u201cMa \u00e8 nel 1969 che Padre Bresciani, sostenuto da un gruppo di laici, fond\u00f2 l\u2019Acse, un'associazione al servizio inizialmente di studenti sudanesi, ugandesi e burundesi. In seguito divenne il primo centro aperto in Italia per migranti dall\u2019 Africa, dall\u2019 Asia e dall\u2019 America latina\u201d spiega Padre Venanzio Milani, presidente dell'Associazione I servizi dell\u2019ACSE, resi da volontari e da alcuni comboniani e comboniane, dalle suore vincenziane e francescane, nei primi tempi erano molteplici: assistenza sanitaria e burocratica, ricerca di alloggi e collocamento, buoni pasto, offerta di sussidi per viaggi e rimpatri, deposito bagagli e documenti fino al recapito postale. \u201cDi rilievo l\u2019impegnativo servizio alle famiglie dal 1984. Non c'erano per loro centri di ospitalit\u00e0 statali o ecclesiali perch\u00e9 gli alloggi erano, e sono, strutturati per soli uomini o donne. L\u2019Acse raccoglie una rete di famiglie italiane, circa 200, disposte a dare ospitalit\u00e0\u201d rivela il sacerdote comboniano. Alla fine degli anni Settanta il numero dei migranti che venivano assistiti oscillava tra i 10 e i 13mila l\u2019anno. \u201cProvenivano da circa 100 paesi. Nel 1986 l\u2019Acse assisteva 902 profughi, 137 studenti, 191 nuclei familiari, 304 persone in estrema necessit\u00e0. La media giornaliera era di 240-260 persone al giorno, fino a raggiungere al sabato 480-500 persone\u201d continua Padre Milani, sottolineando che anche le spese erano rilevanti: \u201cNel 1991 ammontavano a 414.238.294 lire\u201d. L\u2019Acse \u00e8 stata la prima a iniziare in Italia una scuola di informatica per migranti con il rilascio della certificazione ECDL. Dal 1997 gestisce un ambulatorio odontoiatrico per migranti, effettuando prestazioni identiche a quelle di altri ambulatori. Tiene corsi di lingua italiana, differenziati per livelli, che permettono di effettuare in sede gli esami di lingua dell\u2019Universit\u00e0 per stranieri di Perugia. Offre inoltre corsi di lingua inglese, rende servizi per la ricerca di lavoro, l\u2019assistenza legale per la richiesta di documenti e la soluzione di problemi familiari, di alloggio e di controversie per il lavoro. Si occupa inoltre del ritorno volontario assistito e della la distribuzione di alimenti. \u201cOggi assistiamo complessivamente oltre 1.500 migranti l\u2019anno\u201d sottolinea padre Milani La pandemia ha fatto registrare un picco di presenze soprattutto per quel che riguarda la distribuzione dei viveri, che si svolge ogni gioved\u00ec. \u201cQuasi il 30% in pi\u00f9\u201d osserva Padre Milani. \u201cSegno che la povert\u00e0 e i bisogni della gente aumentano. Finora siamo riusciti a dare a tutti qualcosa, grazie al Banco alimentare, alle Suore Guanelliane e anche all\u2019Elemosiniere del Papa, Card. Konrad Krajewski\u201d. \u201cIl nostro obiettivo \u00e8 quello di favorire una cultura di rispetto della vita e delle persone nei loro diritti e nella loro identit\u00e0 che porti a un maggiore senso di umanit\u00e0 nelle relazioni fino a una fraterna solidariet\u00e0 nella giustizia\u201d. Il Presidente di Acse specifica inoltre che: \u201cSar\u00e0 importante qualificare sempre pi\u00f9 professionalmente i servizi attualmente resi e ricercandone dei nuovi secondo le nuove esigenze\u201d E\u2019 necessario, secondo il sacerdote comboniano promuovere, motivare e coordinare un volontariato gratuito e promuovere l\u2019integrazione: \u201cE\u2019 bene relazionarsi e interagire, senza contraddire le proprie finalit\u00e0, con le non poche associazioni e organismi simili. Senza escludere interventi di denunce. Migliorare la rete di relazioni con attori pubblici e privati. Solo una azione comune \u00e8 incisiva e ha premesse di risultati\u201d (DD)\n6 febbraio - MYANMAR Dopo il golpe del primo febbraio, i vescovi indicono per il 7 febbraio una giornata di digiuno e di preghiera per la pace nel Paese\nMentre cresce in Myanmar la campagna di disobbedienza civile per protestare contro il golpe militare del primo febbraio che ha deposto Aung San Suu Kyi, la Conferenza episcopale birmana (Cbcm) invita i fedeli a partecipare domenica 7 febbraio a una speciale giornata di digiuno e di preghiera per la pace nel Paese. \u201cEsortiamo il clero a celebrare Messe con una speciale intenzione per la pace e a chiedere a tutti i cattolici di unirsi in preghiera, digiuno e nell\u2019adorazione eucaristica\u201d, si legge in una dichiarazione firmata da monsignor John Saw Yaw Han, segretario generale della Cbcm. La dichiarazione \u2013 riporta l\u2019agenzia\n[Ucanews](https://www.ucanews.com/news/catholics-urged-to-fast-for-peace-in-myanmar/91299) - invita inoltre i vescovi delle 16 diocesi del Paese a rilanciare nelle loro omelie l\u2019accorato [appello al dialogo,](http://www.catholicmyanmar.com/newview.php?id=287) alla non violenza e al ripristino della democrazia lanciato il 4 febbraio dal cardinale Charles Bo presidente della Conferenza episcopale. All\u2019appello, in cui l\u2019arcivescovo di Yangon ha sottolineato che la pace e la democrazia sono l\u2019unica strada possibile, \u00e8 giunto in questi giorni il sostegno del cardinale Vincent Nichols, presidente della Conferenza episcopale dell\u2019Inghilterra e del Galles (Cbcew) che in una breve [dichiarazione](https://www.cbcew.org.uk/bishops-conference-president-supports-cardinal-bos-call-for-nonviolence-democracy-and-dialogue-in-myanmar/) si \u00e8 unito alla preghiera per la riconciliazione in Myanmar e per la liberazione di tutti i prigionieri politici. Mercoled\u00ec, intanto, il Consiglio di sicurezza delle Nazioni Unite ha chiesto la liberazione di tutti gli arrestati, il rispetto dei diritti umani evitando il ricorso alla violenza e il ripristino del processo democratico, senza peraltro condannare esplicitamente il colpo di Stato per l\u2019opposizione della Cina e della Russia. Inoltre ieri, l\u2019Indonesia e la Malesia hanno chiesto la convocazione una riunione straordinaria dell\u2019Asean, l\u2019Associazione dei Paesi del sud-est asiatico, di cui il Myanmar \u00e8 membro. La mobilitazione internazionale e le iniziative di protesta pacifica che si stanno moltiplicando nel Paese non fermano gli arresti di parlamentari, attivisti e funzionari legati al Lega nazionale per la democrazia (Nld). Tra questi Win Htein, uno dei leader leader del movimento arrestato il 5 febbraio. Dopo l\u2019arresto il 1.mo febbraio, Aung San Suu Kyi \u00e8 stata anche formalmente accusata di aver violato le leggi riguardanti l'import-export per il possesso di walkie-talkie nella sua abitazione. Il colpo di Stato \u00e8 avvenuto dopo la vittoria della Nld alle elezioni dell\u20198 novembre scorso contro il Partito per la solidariet\u00e0 e lo sviluppo dell\u2019Unione (USDP), sostenuto dall\u2019esercito che ha contestato i risultati accusando la Ndl brogli. I militari che hanno controllato direttamente il potere nel Paese dal 1962 al 2011 , hanno dichiarato lo \u201cstato di emergenza\u201d per un anno affidando la guida del nuovo governo al generale Min Aung. (LZ)\n5 febbraio - ECUADOR 7 febbraio, elezioni generali. Vescovi invitano a \u201cGiornata di preghiera e digiuno\u201d\nUrne aperte, in Ecuador, domenica 7 febbraio, per le elezioni generali. I cittadini saranno chiamati a scegliere il presidente ed il vicepresidente del Paese, cos\u00ec come i componenti dell\u2019Assemblea nazionale e del Parlamento Andino, ovvero l\u2019organismo che si occupa delle questioni comuni dei Paesi della regione (Bolivia, Colombia, Ecuador, Per\u00fa e Cile). In vista della tornata elettorale, la Conferenza episcopale di Quito (Cee) esorta i fedeli ad aderire alla \u201cGiornata di preghiera e digiuno\u201d indetta da famiglie, gruppi di fedeli, parrocchie e singole diocesi, in una qualunque data possibile entro il 7 febbraio. \u201cRivolgiamo i nostri occhi al Cuore di Ges\u00f9 \u2013\n[scrivono i vescovi in una nota](https://conferenciaepiscopal.ec/jornada-de-ayuno-y-oracion-elecciones-generales-2021/) \u2013 al quale siamo consacrati come nazione. In questo momento cruciale per la patria, la luce della fede pu\u00f2 e deve rinnovare le coscienze e rafforzare la responsabilit\u00e0 degli elettori e dei candidati\u201d. La dichiarazione dei presuli si conclude con [una citazione di Papa Francesco](https://press.vatican.va/content/salastampa/it/bollettino/pubblico/2021/02/04/0074/00153.html) , tratta dal videomessaggio per la prima Giornata Internazionale della Fratellanza Umana, celebrata ieri, 4 febbraio: \u201cOggi non c\u2019\u00e8 tempo per l\u2019indifferenza. Non possiamo lavarcene le mani, con la distanza, con la non-curanza, col disinteresse. O siamo fratelli \u2013 consentitemi \u2013, o crolla tutto. Fratellanza vuol dire mano tesa; fratellanza vuol dire rispetto. Fratellanza vuol dire ascoltare con il cuore aperto. Fratellanza vuol dire fermezza nelle proprie convinzioni. Perch\u00e9 non c\u2019\u00e8 vera fratellanza se si negoziano le proprie convinzioni. \u00c8 il momento dell\u2019ascolto. \u00c8 il momento dell\u2019accettazione sincera. \u00c8 il momento della certezza che un mondo senza fratelli \u00e8 un mondo di nemici\u201d. (IP)\n5 febbraio - FILIPPINE 500 anni evangelizzazione del Paese. Monsignor Pabillo: dire s\u00ec alla missione di Dio\nIl nome di Ges\u00f9 e quello di Maria, scritti sia a carattere romani che in baybayin, ovvero con l\u2019antico sistema di scrittura usato per la lingua tagalog prima della colonizzazione spagnola: sono queste le scritte che caratterizzato la \u201cCroce Missionaria\u201d, ovvero il logo preparato nelle Filippine per celebrare i 500 anni dall\u2019arrivo del cristianesimo e l\u2019inizio dell\u2019evangelizzazione nel Paese. Nell\u2019Arcidiocesi di Manila, il simbolo dell\u2019evento \u00e8 stato trasformato in un ciondolo, affinch\u00e9 ogni fedele ne possa portare uno. Per l\u2019occasione, Monsignor Broderick Pabillo, Amministratore apostolico locale, invita i fedeli ad indossare la croce missionaria domani, sabato 6 febbraio, segnando cos\u00ec l\u2019avvio ufficiale delle celebrazioni giubilari, anche se al momento esse sono possibili solo in modalit\u00e0 virtuale o a livello individuale. La pandemia da Covid-19, infatti, che nel Paese asiatico ha fatto registrare 532mila casi in totale ed quasi 11mila decessi, non permette grandi festeggiamenti in presenza assembramenti di massa. \u201cPortare la croce al collo \u2013 spiega il presule\n[in un video postato sulla pagina Facebook dell\u2019Arcidiocesi](https://www.facebook.com/RCAMAOC) \u2013 \u00e8 il segno della nostra fede in Ges\u00f9, della protezione che riceviamo da Dio e, soprattutto, \u00e8 un tratto distintivo della nostra opera missionaria\u201d. \u201cIndossando la croce \u2013 aggiunge \u2013 ci ricordiamo che siamo cristiani, che siamo cattolici e diciamo s\u00ec alla missione di Dio\u201d. Sempre domani, alle ore 21.00, dalla Cattedrale di Manila verr\u00e0 eseguito, in diretta su vari mass-media, l\u2019inno ufficiale scelto per l\u2019evento, intitolato \u201cDiciamo il nostro s\u00ec\u201d. Le celebrazioni in presenza per il 500 anniversario dell\u2019evangelizzazione del Paese, invece, sono state rinviate al prossimo anno ed avranno inizio il 17 aprile 2022, Domenica di Pasqua, in ricordo della prima Messa celebrata nelle Filippine il 31 marzo 1521, sull\u2019isola di Limasawa, a sud di Leyte. Intanto, l\u2019Arcidiocesi di Manila ha gi\u00e0 designato le sue \u201cchiese giubilari\u201d, ovvero i luoghi di culto che apriranno una \u201cPorta Santa\u201d; tra questi, vi sono la Cattedrale cittadina e il Santuario del Santo Ni\u00f1o, immagine molto cara ai fedeli filippini. (IP)\n5 febbraio - AUSTRALIA Arcivescovo di Sydney: genitori sono primi educatori dei figli, sostenere i loro diritti\nI diritti dei genitori nell\u2019educazione dei figli sono al centro di una proposta di legge su cui si discute in Australia, nello Stato del Nuovo Galles del Sud: denominato \u201cEducation Legislation Amendment (Parental Rights) Bill 2020\u201d, il progetto normativo in questione mira a garantire che i genitori degli studenti in et\u00e0 scolare siano pienamente consapevoli di ci\u00f2 che viene insegnato in classe ai loro figli, impedendo cos\u00ec agli Istituti formativi di impartire lezioni di tipo ideologico e politico non rispettose dei valori dei genitori, i quali avrebbero comunque il diritto di ritirare i loro figli da scuola. Inoltre, la proposta cerca di proibire la promozione della \u201cfluidit\u00e0 di genere\u201d nei programmi didattici. Il disegno di legge ha ricevuto il sostegno dell\u2019Arcivescovo di Sydney, Monsignor Anthony Fisher, che,\n[in una nota pubblicata sul sito web diocesano](https://www.catholicweekly.com.au/parents-rights-focus-of-nsw-education-bill/?utm_source=rss&utm_medium=rss&utm_campaign=parents-rights-focus-of-nsw-education-bill), scrive: \u201cLa proposta normativa dimostra il rispetto dovuto al ruolo dei genitori come educatori primari dei loro figli, assicurando loro la giusta informazione su ci\u00f2 che viene insegnato in classe\u201d. Un simile progetto di legge, continua il presule, \u201crichiede alle scuole di essere oneste e trasparenti con le famiglie degli studenti, evidenziando la necessit\u00e0 di una collaborazione reciproca in favore della crescita dei pi\u00f9 piccoli\u201d. Di qui, l\u2019incoraggiamento rivolto da Monsignor Fisher a \u201ctutti coloro che hanno a cuore il ruolo dei genitori nell\u2019educazione dei figli e che vogliono tutelare i minori da programmi educativi nascosti: esprimete il vostro consenso a questo progetto\u201d. Sulla stessa linea, il Consiglio dei genitori delle scuole cattoliche (Ccsp) il cui presidente, Wayne Davie, ha evidenziato \u201cl\u2019attenta considerazione\u201d che merita il Bill 2020, soprattutto per questioni rilevanti come \u201cil genere e la sessualit\u00e0\u201d. \u201cI genitori \u2013 ha spiegato Davie \u2013 devono essere sicuri del fatto che il loro ruolo di primi educatori dei figli non venga minato dai programmi scolastici o dai singoli docenti\u201d. Per permettere alle persone di esprimere il proprio parere, \u00e8 stato avviato un questionario on line, raggiungibile all\u2019indirizzo [https://www.surveymonkey.com/r/VSPC2FX](https://www.surveymonkey.com/r/VSPC2FX): disponibile fino al 28 febbraio, il modulo permette, dopo essersi iscritti alla piattaforma, di dire s\u00ec o no al progetto normativo, rispondendo a diverse domande sul ruolo dei genitori nella formazione dei figli e sui loro diritti come educatori. Le risposte del questionario verranno rese note nel mese di marzo. (IP)\n5 febbraio - COREA SUD #coronavirus. Sacerdoti di Seoul accanto ai malati\nPortare conforto spirituale e supporto psicologico ai malati di Covid-19, ricoverati in ospedale: questa la missione dei sacerdoti dell\u2019Arcidiocesi di Seoul, in Corea del Sud che, dall\u2019inizio della pandemia, sono sempre restati accanto agli ammalati, trovando modalit\u00e0 alternative l\u00e0 dove le restrizioni anti-contagio hanno impedito le visite in presenza. \u201cAlcuni sacerdoti \u2013\n[spiega infatti padre Kim Ji-hyung](https://www.ucanews.com/news/korean-church-defies-odds-to-comfort-patients-amid-covid-19/91297), presidente del Comitato pastorale ospedaliero diocesano \u2013 hanno utilizzato le video-chiamate per continuare ad offrire aiuto e conforto spirituale ai loro fedeli\u201d. Altri, invece, hanno avviato una collaborazione proficua con l\u2019Associazione cattolica dei caregivers, cos\u00ec da poter sia supportare il loro lavoro, sia raggiungere i pazienti ricoverati nei nosocomi. Da ricordare che la Chiesa di Seoul ha avviato diverse attivit\u00e0 in favore delle persone colpite dalla pandemia: i primi di gennaio, ad esempio, \u00e8 partito un servizio-mesa per i pi\u00f9 poveri. Si tratta di pranzi al sacco che vengono distribuiti, tre volte a settimana, davanti alla Cattedrale cittadina di Myeongdong. L\u2019obiettivo vuole essere quello di raggiungere tutti coloro che sono ai margini della societ\u00e0, donando loro aiuti materiale e spirituale. Attualmente, in Corea del Sud si registrano 80mila casi totali di coronavirus, 70mila guariti e circa 1.500 deceduti. Ma la Caritas nazionale allarga il suo sguardo anche alle vittime della pandemia nel resto del mondo: alla fine di gennaio, infatti, \u00e8 stata organizzata la \u201cOverseas Aid Week 2021\u201d, ossia la Settimana degli aiuti ai Paesi esteri. Intitolata \u201cUna famiglia umana, una casa comune\", l\u2019iniziativa si \u00e8 posta l\u2019obiettivo di raccogliere donazioni e aiuti da inviare alle nazioni pi\u00f9 bisognose, perch\u00e9 \u2013 come ha spiegato il presidente dell\u2019organismo caritativo, Monsignor Giovanni Battista Jung Shin-chul, vescovo di Incheon - \u201cc\u2019\u00e8 pi\u00f9 gioia nel dare che nel ricevere\" (Atti 20:35). (IP)\n5 febbraio - BRASILE #coronavirus. Comitato bioetica dei vescovi preoccupato per distribuzione delle risorse sanitarie\nPreoccupazione: \u00e8 il sentimento espresso dalla Commissione di bioetica della Conferenza episcopale brasiliana (Cnbb) in relazione alla distribuzione delle risorse per la cura dei malati di Covid-19. Nel corso di una riunione tenutasi luned\u00ec 1.mo febbraio, il presidente dell\u2019organismo,\n[Monsignor Ricardo Hoeper ha messo in luce le difficolt\u00e0](https://www.cnbb.org.br/alocacao-de-recursos-na-pandemia-preocupa-comissao-de-bioetica/) che molti ospedali nazionali stanno vivendo, a causa della carenza di posti-letto nelle Unit\u00e0 di terapia intensiva e della mancanza di beni essenziali come l\u2019ossigeno. Con 9,4 milioni di casi totali e 229mila decessi, infatti, il Brasile \u00e8 uno dei Paesi maggiormente colpito dalla pandemia di coronavirus. Drammatica, in particolare, la situazione in Amazzonia dove le strutture sanitarie sono pi\u00f9 carenti e l\u2019ossigeno \u00e8 sostanzialmente assente ovunque. Un dramma che ha fatto lanciare un\u2019accorata richiesta di aiuto al vescovo di Manaus, Monsignor Leonardo Ulrich Steiner, ed ha fatto levare [la preghiera di Papa Francesco](https://www.vaticannews.va/it/papa/news/2021-01/papa-francesco-udienza-generale-manaus-brasile-coronavirus.html) all\u2019Udienza generale del 20 gennaio scorso. Ma non \u00e8 solo l\u2019emergenza sanitaria a destare la preoccupazione dei vescovi brasiliani: la Commissione di bioetica, infatti, ha rivolto la sua attenzione anche all\u2019attualit\u00e0 internazionale, soffermandosi sulla recente approvazione dell\u2019eutanasia in Portogallo. \u201cBisogna riflettere \u2013 ha spiegato Monsignor Hoeper \u2013 su quali ripercussioni questa vicenda pu\u00f2 avere sul nostro Paese e su quanto possa essere dannoso per la difesa della vita dal concepimento alla sua morte naturale\u201d. Guardando ai programmi futuri, la Commissione episcopale si \u00e8 inoltre posta l\u2019obiettivo di implementare sempre pi\u00f9 il proprio operato con la Pastorale della Famiglia, in modo da avviare \u201cattivit\u00e0 integrate\u201d. La finalit\u00e0, infatti, ha sottolineato ancora il presule, \u00e8 quello di \u201campliare la partecipazione di diversi gruppi di lavoro che operano nell\u2019ambito della difesa della vita, come scienziati, giuristi e medici cattolici\u201d. Ci\u00f2 consentirebbe \u201cl\u2019avvio di Osservatori regionali di bioetica, strutturati in collaborazione con le Universit\u00e0 cattoliche di tutto il Paese\u201d, cos\u00ec da condividere risultati e risolvere dubbi e perplessit\u00e0 in materia. (IP)\n5 febbraio - ITALIA Catania festeggia la sua patrona Sant\u2019Agata nel rispetto delle norme anti-Covid. In streaming le celebrazioni solenni\nLiturgie a porte chiuse a Catania, per celebrare la patrona della citt\u00e0 Sant\u2019Agata. Oggi alle 10, l\u2019arcivescovo, monsignor Salvatore Gristina, ha presieduto il Pontificale in cattedrale senza la presenza dei fedeli, ma in diretta streaming sui canali Facebook e YouTube dell\u2019arcidiocesi. A rappresentare i cittadini il sindaco, Salvo Pogliese. In una nota l\u2019arcidiocesi ha invitato i fedeli a partecipare alla Messa della solennit\u00e0 odierna nella chiesa pi\u00f9 vicina alla propria abitazione, nel rispetto delle norme anti Covid. \u201cLa devozione a Sant'Agata, \u00e8 bene sottolinearlo sempre, deve significare il nostro costante impegno a farci suoi imitatori - ha detto nella sua omelia l\u2019arcivescovo di Catania -. Un tal impegno, in questo tempo di pandemia, si concretizza nella fiducia filiale ed amorosa verso il Padre, che condividiamo come discepoli di Ges\u00f9 e che, con la forza dello Spirito Santo, vogliamo sempre pi\u00f9 diffondere attorno a noi, nell'ambiente dove viviamo ed operiamo (\u2026) Nelle difficolt\u00e0 e persino nelle persecuzioni non stacchiamoci da Cristo - ha aggiunto il presule -. Al riguardo, Agata \u00e8 per noi esempio luminoso ed incoraggiante; un esempio da poter imitare e che di fatto ispira il comportamento dei giovani martiri di sempre\u201d. Monsignor Gristina ha ricordato poi che \u201cAgata si \u00e8 affidata al Signore\u201d e che \u201cil Signore l\u2019ha accolta\u201d e le ha affidato la nostra citt\u00e0 e la Chiesa di Catania, le famiglie e tutte i devoti che con fiducia la invocano. Quindi il presule ha esortato: \u201cSiamo chiamati a vivere con questo stile: crescere nel nostro affidamento al Signore per ricevere da Lui l\u2019incarico di stare vicini a tutte le persone e particolarmente a quelle che portano il peso di difficolt\u00e0 nella salute, nella mancanza di lavoro, nelle relazioni con gli altri. Agata giovane - ha proseguito - ci invita a stare particolarmente vicini ai suoi coetanei di oggi che sperimentano speciali difficolt\u00e0 nella loro crescita integrale, soprattutto in questo tempo di pandemia\u201d. Le annuali celebrazioni in onore di Sant\u2019Agata, iniziate il 24 gennaio, sono state adattate all\u2019attuale situazione epidemiologica e nel rispetto della tradizione, precisa un comunicato dell\u2019arcidiocesi. Monsignor Gristina spiega che questi giorni di festa, anche se vissuti senza i tipici aspetti esteriori che li caratterizzano, sono per tutta la comunit\u00e0 ecclesiale l\u2019occasione per accostarsi con fiducia, ancora una volta, alla coraggiosa testimonianza di fede della giovane martire. \u201cA Sant\u2019Agata continueremo a rivolgerci perch\u00e9 sia nostra compagna di viaggio in questa difficile prova che la vita ci offre - ha evidenziato il presule nell\u2019invito ai fedeli a festeggiare la loro patrona quest\u2019anno in una maniera diversa -. A Lei, nostra amata protettrice, affideremo ancora una volta gli ammalati, il personale sanitario, il volontariato ed i responsabili del bene comune\u201d. (TC)\n5 febbraio - PORTOGALLO #coronavirus, campagna vaccinazione. Vescovi: raggiungere tutti, con giustizia e trasparenza\nOltre 140mila dosi di vaccino pervenute, pi\u00f9 66mila quelle distribuite e circa 32mila le somministrate: questi i numeri della campagna di vaccinazione anti-Covid-19 in Portogallo, iniziata da poco pi\u00f9 di un mese. Un procedimento che la Conferenza episcopale portoghese (Cep) guarda con favore:\n[in una nota diffusa ieri](http://www.conferenciaepiscopal.pt/v1/nota-do-secretariado-geral-da-cep-sobre-o-processo-de-vacinacao/), il Segretariato della Cep scrive: \u201cContiamo sull\u2019appoggio di tutti per il procedimento in corso, in modo che possiamo riprenderci dalla situazione pandemia che stiamo vivendo\u201d. Al contempo, i vescovi ricordano che \u201c\u00e8 essenziale che il vaccino arrivi a tutti, con giustizia, attenzione e trasparenza, cominciando dai pi\u00f9 vulnerabili, ma anche dalle persone che, nelle differenti istituzioni sociali e sanitarie, sono fondamentali per il funzionamento\u201d della catena di distribuzione e somministrazione dell\u2019antidoto. A tal proposito, la Cep sottolinea che \u201ci ministri e i collaboratori della Chiesa cattolica in Portogallo, sia ecclesiastici che laici, hanno accesso alla vaccinazione come qualsiasi altro cittadino e seguono le disposizioni stabilite dalle autorit\u00e0 competenti per le varie fasi di questo processo\u201d. Di qui, il richiamo dei presuli al \u201cnecessario coinvolgimento di tutti nella lotta contro la pandemia, con la certezza che nessun altro interesse debba essere posto al di sopra degli sforzi congiunti che siamo chiamati a fare\u201d, finalizzati a \u201ctrovare il modo migliore per utilizzare le risorse esistenti e quindi per superare\u201d l\u2019attuale emergenza sanitaria. Secondo le ultime stime, in Portogallo i casi totali di Covid-19 sono ad oggi 749mila, mentre i decessi sfiorano la cifra di 13.500. Numeri che portano il Paese sul podio della classifica europea dei contagi: a gennaio, in particolare, il numero di infezioni \u00e8 cresciuto in modo esponenziale, attestandosi intorno al 43 per cento, mentre la media dei morti giornalieri \u00e8 arrivata a 28 per ogni milione di abitanti, superiore anche a quella del Regno Unito, pari a 17,38. Ci\u00f2 rende il picco di mortalit\u00e0 di Lisbona il pi\u00f9 alto in Europa da quando \u00e8 esplosa la seconda ondata pandemica. (IP)\n5 febbraio - GERMANIA Cattolici ed evangelici: vaccino anti-Covid sia disponibile anche per i pi\u00f9 poveri\nI vaccini anti-Covid devono essere disponibili anche per i pi\u00f9 poveri: lo chiedono,\n[in una dichiarazione congiunta](https://www.dbk.de/presse/aktuelles/meldung/impfstoffe-muessen-auch-den-aermsten-zur-verfuegung-stehen), il rappresentante del Consiglio della Chiesa evangelica in Germania (Ekd), Martin Dutzmann, e il responsabile del Commissariato dei vescovi tedeschi - Ufficio cattolico a Berlino, il prelato Karl J\u00fcsten. Il comune appello arriva dopo il vertice del governo nazionale sulle vaccinazioni, svoltosi il 1.mo febbraio, e in occasione del dibattito ricorrente sulla reale disponibilit\u00e0 di tali antidoti in Europa. Per questo, spiega la nota, sussiste \u201cla preoccupazione che la maggior parte dei cittadini dei Paesi del Sud del mondo dovr\u00e0 probabilmente restare senza la tanto agognata protezione fornita dai vaccini fino al 2023\u201d. J\u00fcsten e Dutzmann ricordano, quindi, che l\u2019accesso mondiale ai vaccini contro il coronavirus \u00e8 essenziale soprattutto per ragioni umanitarie, ma anche per ragioni epidemiologiche ed economiche\u201d: solo se \u201csi faranno progressi a livello mondiale per contenere la pandemia\u201d, infatti, \u201cle restrizioni alla vita pubblica e tutte le drammatiche conseguenze socio-economiche e sanitarie potranno essere alleggerite nel lungo termine\u201d. Al contempo, i rappresentanti cattolici ed evangelici evidenziano che \u201cper garantire l\u2019accesso ai vaccini in tutto il mondo il pi\u00f9 rapidamente possibile, le capacit\u00e0 di produzione per la realizzare di tali antidoti devono esser sviluppate o utilizzate anche nei Paesi del Sud del mondo\u201d, il che significa che \u201cdeve essere messo a disposizione di queste nazioni anche il know-how necessario\u201d. \u201cPer raggiungere questo importante obiettivo \u2013 continua ancora la nota congiunta \u2013 dovrebbero essere utilizzati tutti i mezzi disponibili\u201d. Ci\u00f2 comporta \u201cil sostegno, anche finanziario, alla disponibilit\u00e0 delle aziende farmaceutiche alla condivisione o anche alla sospensione temporanea dei loro diritti di propriet\u00e0 intellettuale, nonch\u00e9 alla concessione di licenze accessibili\u201d per tecnologie di prevenzione, contenimento e trattamento del Covid-19. \u201cLa pandemia \u2013 concludono i due esponenti religiosi \u2013 pu\u00f2 essere combattuta e vinta solo a livello globale\u201d. \u201cDa ricordare \u2013 si legge sul sito della Conferenza episcopale tedesca - che secondo gli ultimi rapporti le nazioni industrializzate si sono assicurate pi\u00f9 della met\u00e0 dei vaccini disponibili, destinati a circa il 15 per cento della popolazione mondiale. Alla fine di gennaio 2021, 39 milioni di persone di questi Paesi risultavano gi\u00e0 vaccinate contro il Covid-19 o avevano ricevuto la prima dose. Al contrario, nell\u2019intero continente africano, il mese scorso si contavano solo 25 vaccinazioni. (IP)\n5 febbraio - MALAWI #coronavirus. Vescovi: no a stigma dei malati. Cordoglio per la morte di padre Giannini\n\u201cStop a stigma e discriminazione\u201d: questo il motto scelto dalla Conferenza episcopale del Malawi (Ecm) per una campagna di sensibilizzazione in favore delle persone malate di Covid-19.\n[Sulla pagina Facebook dei vescovi](https://www.facebook.com/EpiscopalConferenceMalawi/?ref=page_internal), questo slogan campeggia al centro di un manifesto, raffigurante un presule in atto benedicente. \u201c\u00c8 inumano \u2013 afferma la Chiesa cattolica locale \u2013 vedere come le persone affette da coronavirus patiscano talmente tanto la loro condizione di solitudine e isolamento da finire per essere private della loro dignit\u00e0\u201d. Di qui, l\u2019appello dell\u2019Ecm alla creazione di reti solidali che, a livello parrocchiale, possano accompagnare i malati di Covid, sempre nel pieno rispetto delle normative vigenti anti-contagio. La solidariet\u00e0, aggiungono i vescovi, deve raggiungere anche le famiglie dei contagiati e dei defunti a causa del coronavirus, affinch\u00e9 esse possano sentirsi sostenute dall\u2019intera comunit\u00e0. Intanto, secondo gli ultimi dati, in Malawi la pandemia ha provocato quasi 26mila casi in totale e 779 decessi. Tra loro, la Chiesa locale piange la scomparsa di un sacerdote, il quarto dalla met\u00e0 di gennaio: si tratta di padre Giuseppe Giannini, 74 anni, missionario Comboniano, che fino alla sua scomparsa ha prestato servizio presso la parrocchia di Lisungwi, nell'arcidiocesi di Blantyre. Nel Paese da quasi 40 anni, padre Giannini \u00e8 stato ricordato dai suoi confratelli come \u201cun esempio di grande vicinanza al popolo e di amore per la terra africana\u201d, un sacerdote \u201cmolto conosciuto ed amato\u201d anche dal clero locale\u201d. (IP)\n5 febbraio - BELGIO La Chiesa oggi e domani al centro della sessione annuale di studio dei vescovi\nLa rivoluzione digitale e la Chiesa durante e dopo la pandemia di Covid-19 sono stati gli argomenti sui quali si \u00e8 sviluppata l\u2019annuale sessione di studio di gennaio dei vescovi del Belgio. Due le giornate dedicate alla riflessione e al confronto. La prima \u00e8 stata aperta da Emmanuel Tourpe, direttore della programmazione e direttore aggiunto dei programmi di Canale Arte, esperto di media, che ha parlato del significato e del contributo della rivoluzione digitale nella societ\u00e0 di oggi e delle opportunit\u00e0 e insidie per la Chiesa cattolica. \u201cIl digitale non \u00e8 una somma di tecnologie - ha detto l\u2019esperto - ma una modifica centrale degli esseri umani e dell\u2019essere nella societ\u00e0\u201d. Tourpe ha anche parlato della rapida diffusione del Vangelo ad opera dei primi cristiani, spiegando che essa \u00e8 stata agevolata dall\u2019organizzazione dell\u2019Impero Romano e dalla koin\u00e8 (la lingua comune), ha evidenziato che oggi il digitale pu\u00f2 essere paragonato a questa lingua e questa struttura comune e ha aggiunto che se la Chiesa vuole cogliere tale opportunit\u00e0, evitandone i pericoli, deve adattarsi e imparare a pensare e agire anche digitalmente. L\u2019esperto ha osservato, inoltre, che nel corso della storia la Chiesa ha sempre utilizzato i mezzi a sua disposizione per diffondere il messaggio del Vangelo e che la tecnologia digitale \u00e8 ormai parte integrante di tale diffusione. Dopo la discussione sul tema, i vescovi hanno parlato del piano strategico comune - elaborato sulla base delle risposte ad una vasta gamma di domande rivolte alle diocesi, alla segreteria della Conferenza episcopale e al Centro Interdiocesano - che mira a una risposta comune e lungimirante ai bisogni concreti dei diversi livelli della Chiesa. Tra gli altri: l\u2019accesso e l\u2019utilizzo tempestivo dei dati per iniziative e attivit\u00e0; la facilitazione della ricerca; la creazione di maggiori opportunit\u00e0 di dialogo e collaborazione; lo sviluppo di nuove leve per l\u2019annuncio del Vangelo. Il secondo giorno dei lavori \u00e8 stato dedicato soprattutto all\u2019attualit\u00e0. Il teologo Arnaud Join-Lambert ha rimarcato che il confinamento dovuto all\u2019emergenza coronavirus ha costretto alla sospensione di una serie di attivit\u00e0, che la pandemia ha causato tanta sofferenza e angoscia, ma che allo stesso tempo, in questi mesi, \u00e8 emersa tanta inventiva. Join-Lambert ha analizzato, inoltre, l\u2019impatto del lockdown sulla liturgia, la diakonia e l\u2019annuncio e ha poi ipotizzato quali strade pu\u00f2 intraprendere la Chiesa. Sulla base dei frequenti appelli di Papa Francesco ad osare sogni, il teologo ha evidenziato che sono tante le idee, le iniziative, i metodi promettenti, soprattutto digitali, che la pandemia ha generato, e ha definito i tempi maturi \u201cper un sinodo nazionale o un concilio\u201d. Il filosofo Guido Van Heeswijck ha precisato che la pandemia ha insegnato a riconoscere la propria vulnerabilit\u00e0 e invita alla solidariet\u00e0, ha raccomandato il dialogo e la mitezza e a investire nella comunicazione e nella digitalizzazione. I vescovi hanno poi discusso dei risultati dell\u2019inchiesta avviata in autunno che invitava fedeli e organizzazioni ad esprimere la propria visione dell\u2019attuale crisi dovuta alla pandemia. Le risposte hanno mostrato che molti cristiani vedono il presente come un kairos, un \u201cmomento di verit\u00e0\u201d, che mette in luce punti di forza, debolezze e tensioni, non solo della Chiesa, ma anche della societ\u00e0. Infine i presuli hanno stabilito di celebrare il Mercoled\u00ec delle Ceneri offrendo pi\u00f9 liturgie nelle diocesi. Per ogni celebrazione sar\u00e0 consentita la presenza di un massimo di 15 persone, secondo le misure stabilite dal Governo. Alcune diocesi stanno pianificando ulteriori celebrazioni nei giorni successivi al Mercoled\u00ec delle Ceneri e sar\u00e0 possibile ricevere le ceneri senza contatto fisico dopo la celebrazione o in un momento annunciato in anticipo. (TC)\n5 febbraio - GIORDANIA Un incontro on line per celebrare la prima Giornata internazionale della fratellanza umana\nLa celebrazione della Giornata internazionale della fratellanza umana, istituita il 21 dicembre scorso da una risoluzione dell\u2019Assemblea Generale delle Nazioni Unite, risponde al chiaro invito rivolto da Papa Francesco a tutta l\u2019umanit\u00e0 a costruire un presente di pace nell\u2019incontro con l\u2019altro. Lo ha detto l\u2019incaricato d\u2019Affari della Nunziatura Apostolica ad Amman, monsignor Mauro Lalli, che ieri ha preso parte ad un incontro on line organizzato dal Centro cattolico di studi e media (CCSM) della Giordania per celebrare la Settimana mondiale dell\u2019armonia interreligiosa (che ricorre nella prima settimana di febbraio) e la prima Giornata internazionale della fratellanza umana. Monsignor Lalli, riferisce Abouna.org, ha definito l\u2019iniziativa del CCSM un modo per creare un\u2019autentica amicizia sociale, come chiede il Papa, e ha definito il \u201cDocumento sulla fratellanza umana per la pace mondiale e la convivenza comune\u201d firmato da Francesco e dal Grande Imam di Al-Azhar Ahmed Tayeb ad Abu Dhabi il 4 febbraio di due anni fa, una proposta e un progetto di relazione tra cristiani e musulmani, che rappresenta sia l\u2019obiettivo che il punto di partenza di una progressiva apertura reciproca al dialogo tra il mondo islamico e le altre fedi monoteiste. L\u2019incontro \u00e8 stato aperto con la lettura di versetti della Bibbia e del Corano. Fra i vari interventi quello del vicario episcopale del Patriarcato latino di Gerusalemme per la Giordania monsignor William Shomali. Il presule ha affermato che la fratellanza si basa sulla cultura del dialogo, l\u2019accettazione dell\u2019altro, la condivisione delle responsabilit\u00e0, l\u2019amore reciproco e ha aggiunto che occorre diffondere il messaggio della fratellanza in ogni momento e in ogni luogo, specialmente nelle scuole e nelle universit\u00e0 come parte di un curriculum strutturato. Da parte sua, il rappresentante del ministero dell\u2019Awqaf e degli Affari Islamici, Bassam Al-Qawasmi, si \u00e8 congratulato con il Centro cattolico per gli studi e i media per l\u2019iniziativa e ha rimarcato che la convivenza interreligiosa in Giordania costituisce un esempio, mentre il presidente della Corte suprema Abdul-Hafez Irbita ha evidenziato i denominatori comuni tra cristianesimo e islam. Hassan Abu Arqoub, mufti del Dipartimento Generale Ifta in Giordania, ha sottolineato che il Regno hascemita \u00e8 un modello da emulare nel dialogo e nella vita comune. Nel corso dell\u2019incontro, cui hanno preso parte diverse personalit\u00e0, numerosi accademici e giornalisti, \u00e8 stato proiettato il cortometraggio \u201cFratellanza e umanit\u00e0\u201d, preparato dal CCSM, sulle varie iniziative di dialogo e umanitarie lanciate dal Regno hascemita di Giordania. (TC)\n4 febbraio - ITALIA Giornata di preghiera contro la tratta. Caritas Ambrosiana: in pandemia, aumentate violenze e abusi sulle donne\nLa pandemia da Covid-19 ha reso le donne \u201csempre pi\u00f9 vulnerabili e ricattabili e quindi vittime di violenze e abusi ancora maggiori che nel passato\u201d: l\u2019allarme arriva dalla Caritas Ambrosiana, in una nota pubblicata in vista della Giornata internazionale di preghiera e riflessione contro la tratta di persone, che si celebra l\u20198 febbraio. \u201cAllo stato di schiavit\u00f9 in cui sono tenute \u2013 si legge nel comunicato - si \u00e8 aggiunto anche un livello di miseria materiale che non ha precedenti\u201d. Il 70 per cento di loro, infatti, \u00e8 dovuto ricorrere \u201cad aiuti alimentari, di cui non aveva avuto bisogno prima\u201d. Non solo: come osserva Suor Claudia Biondi, responsabile dell\u2019area tratta e prostituzione di Caritas Ambrosiana, \u201cil coronavirus ha spostato il dramma della prostituzione sempre pi\u00f9 on line\u201d, rendendo le vittime \u201cancora pi\u00f9 invisibili, difficilmente avvicinabili se non dai clienti e sfruttatori, e quindi pi\u00f9 sole\u201d, \u201cpi\u00f9 emarginate\u201d. Quanto ai Paesi di provenienza delle vittime della tratta, l\u2019organismo caritativo dell\u2019Arcidiocesi di Milano rende noto che al primo posto c\u2019\u00e8 la Romania, con il 53 per cento delle presenze, seguita da Albania e Nigeria, rispettivamente con il 21 e il 17 per cento. Tuttavia, in particolare per le donne africane, ci\u00f2 non significa che esse siano in salvo, ma che, non essendo riuscite ad attraversare il Mediterraneo, sono \u201crimaste prigioniere nei campi di detenzione libici e l\u00ec, per sopravvivere e sperare di raccogliere i soldi sufficienti a continuare il viaggio, si offrono ai loro stessi carcerieri\u201d. Lo stesso avviene per le ragazze del Niger, costrette \u201ca vendersi agli uomini impegnati nell\u2019estrazione dell\u2019oro nelle miniere\u201d. La domanda di sesso a pagamento, infatti, non \u00e8 mai calata, tanto da vincere persino la paura del contagio, sottolinea ancora la Caritas Ambrosiana. \u201cServe un sussulto di coscienza da parte dei clienti \u2013 esorta il direttore dell\u2019organismo, Luciano Gualzetti - Non \u00e8 possibile ridurre le donne a dei corpi senza anima, ma bisogna imparare a guardare il dramma che c\u2019\u00e8 dietro le loro storie\u201d. Al contempo, Gualzetti invita ad offrire a tali vittime non solo accoglienza, ma anche \u201creali opportunit\u00e0 di inserimento nel mercato del lavoro\u201d, perch\u00e9 \u201cla crisi sociale che si \u00e8 aperta con la pandemia non pu\u00f2 essere un alibi per dimenticarsi degli ultimi, ma al contrario deve essere un\u2019occasione per ripartire da loro\u201d. Intanto, in preparazione alla Giornata di preghiera contro la tratta, sabato 6 febbraio la Caritas Ambrosiana, in collaborazione con altri organismi tra cui il Centro Pime, promuove\n[un webinar dal titolo \"Tratta, prostituzione e schiavit\u00f9. Nuove frontiere e nuove sfide\"](https://www.caritasambrosiana.it/eventi/convegni/tratta-prostituzione-e-schiavitu-nuove-frontiere-e-nuove-sfide). L\u2019incontro sar\u00e0 trasmesso in diretta streaming dalle 10 alle 12. Infine, da ricordare che la Giornata dell\u20198 febbraio \u00e8 stata lanciata nel 2015 dall\u2019allora Pontifici Consigli della Pastorale per i Migranti e gli itineranti e della Giustizia e della pace e dalle Unioni internazionali femminili e maschili dei superiori e superiore generali. La ricorrenza vuole essere una risposta all\u2019appello di Papa Francesco a combattere il fenomeno della tratta e a prendersi cura delle vittime. La scelta della data non \u00e8 stata casuale: l\u20198 febbraio, infatti, \u00e8 la memoria liturgica di Santa Giuseppina Bakhita, schiava sudanese, liberata e divenuta religiosa canossiana, canonizzata nel 2000. (IP)\n4 febbraio - ANGOLA Vescovi di Saurimo condannano uso della forza sui manifestanti\nSoffiano venti di tensione in Angola dove, nella Provincia nord-orientale di Lunda, ricca di diamanti, gli indipendentisti del Movimento portoghese Lunda Tchokwe (Mpplt) si sono scontrati con le forze di polizia. Le proteste sono esplose sabato 30 gennaio nella citt\u00e0 di Cafunfo, dove che i manifestanti avrebbero tentato l\u2019irruzione in una stazione di polizia per innalzare la bandiera del loro Movimento. Gli scontri che ne sono seguiti hanno fatto registrare la morte di almeno 12 persone ed il ferimento di molte altre. Sulla vicenda \u00e8 intervenuta la Chiesa cattolica locale che,\n[in una nota a firma dei vescovi della Provincia ecclesiastica di Saurimo](https://www.aciafrica.org/news/2775/bishops-in-angolas-saurimo-ecclesiastical-province-condemn-use-of-force-on-protesters), condanna l\u2019uso eccessivo della forza da parte della polizia sulla folla. \u201cAbbiamo seguito con sgomento quanto avvenuto \u2013 scrivono i presuli \u2013 e notiamo che ci\u00f2 \u00e8 lo specchio di una realt\u00e0 pi\u00f9 ampia che si estende a tutto il Paese\u201d. L\u2019Angola, infatti, \u00e8 pervasa dalla \u201cfrustrazione di un popolo che vive in una terra ricca, ma non ne vede i benefici\u201d. In particolare, i vescovi denunciano la mancanza \u201cdi investimenti pubblici, di acqua potabile ed elettricit\u00e0, l\u2019assenza quasi totale di assistenza medico-sanitaria, il deterioramento delle infrastrutture e la presenza di condizioni igieniche che gridano al cielo\u201d, mentre \u201cla tranquillit\u00e0 \u00e8 solo illusoria e precaria\u201d. Al contempo, i vescovi di Saurimo chiedono \u201cun\u2019indagine seria per accertare la verit\u00e0\u201d sugli scontri del 30 gennaio, perch\u00e9 \u201cnessun angolano dovrebbe morire o essere ucciso per aver pensato diversamente\u201d dalle autorit\u00e0. Al contempo, sulla sua pagina Facebook, l\u2019Arcivescovo di Saurimo nonch\u00e9 vicepresidente della Conferenza episcopale nazionale, Monsignor Jos\u00e9 Manuel Imbamba, deplora \u201cil sangue inutilmente versato\u201d, ribadendo che \u201ctanta violenza e disumanit\u00e0\u201d non erano necessarie. In questa regione del Paese, aggiunge il presule, sono \u201cmolto evidenti i problemi sociali legati alla povert\u00e0, all\u2019emarginazione e all\u2019analfabetismo\u201d. Invece di agire con la forza, ovvero con \u201cla politica dei muscoli\u201d, evidenzia quindi Monsignor Imbamba, \u201csarebbe pi\u00f9 saggio coltivare la politica del dialogo per risolvere e superare insieme queste palesi asimmetrie sociali\u201d. Dal suo canto, in un comunicato, il Mpplt respinge l'accusa di \u201cribellione armata\u201d, condannando la reazione della polizia come \u201cuna atto barbaro\u201d contro \u201cla popolazione indifesa\u201d. L'autonomia della regione di Lunda \u00e8 rivendicata dal Mpplt sulla base di un accordo di protettorato concluso tra i nativi Lunda-Tchokwe e il Portogallo nel 1885 e 1894. Tale intesa darebbe al territorio uno status internazionalmente riconosciuto. (IP)\n4 febbraio - STATI UNITI Vescovi al Congresso: nuovo pacchetto di aiuti anti-Covid-19 promuova la dignit\u00e0 di ogni vita umana\nVIl nuovo pacchetto anti-Covid deve avere come punto fermo la promozione della \u201cdignit\u00e0 e del valore di ogni vita umana e la protezione dei poveri e vulnerabili che sono le persone pi\u00f9 a rischio\u201d. \u00c8 quanto scrivono i vescovi degli Stati Uniti in una lunga\n[lettera ai membri del Congresso](https://www.usccb.org/resources/USCCB%20Letter%20on%20Additional%20COVID%20Relief%202-3-21.pdf) che si appresta a discutere il nuovo piano di aiuti dell\u2019Amministrazione Biden per battere la crisi sanitaria ed economica causata dalla pandemia. Un piano condiviso nelle sue linee generali dai vescovi, che tuttavia esortano \u201ccon la massima fermezza\u201d i legislatori a utilizzare i finanziamenti per promuovere politiche che salvaguardino tutte le vite umane, comprese quelle non nate, e che sostengano le famiglie in difficolt\u00e0 nell\u2019interesse del bene comune. La lettera indica, in particolare, 13 priorit\u00e0 che vanno dalle vaccinazioni, test e cure anti Covid-19 gratuiti per tutti, alle politiche abitative e contro la fame, ai sostegni al reddito, all\u2019occupazione e alla scuola, alla sicurezza sanitaria nelle carceri e in tutti i centri di detenzione fino agli aiuti internazionali degli Stati Uniti nella lotta globale alla pandemia. I presuli chiedono in primo luogo l\u2019approvazione di misure urgenti per affrontare la crescente crisi della fame che devono affrontare 29 milioni di americani e 12 milioni di bambini con l'estensione dei programmi federali di assistenza nutrizionale. La lettera chiede inoltre di rinnovare i fondi federali per i programmi abitativi a favore delle persone a basso reddito, compresi anziani e disabili. Tra le priorit\u00e0 segnalate dalla missiva il pari accesso ai fondi di emergenza stanziati per le scuole statali e non statali, che hanno subito un duro colpo dalla pandemia. Inoltre, secondo i vescovi, nell\u2019attuale situazione di precariet\u00e0 e insicurezza creata dalla pandemia \u00e8 importante garantire uno status legale e regolari permessi di lavoro e semplificare il percorso verso la cittadinanza ai tanti \u201cDreamers\u201d (i giovani immigrati arrivati bambini negli Stati Uniti a seguito di genitori senza documenti regolari) e beneficiari dello Status di protezione temporanea (Tps) impegnati nei servizi essenziali. Un altro punto evidenziato dalla lettera riguarda il diritto alla salute e l\u2019accesso alle cure, che secondo i vescovi americani va garantito a tutti, senza discriminazioni razziali ed economiche. Si tratta, in concreto, di eliminare le disuguaglianze sociali e sanitarie che determinano tassi sproporzionatamente pi\u00f9 elevati di esposizione, malattia e morte nelle comunit\u00e0 afro-americane, ma anche in altre categorie svantaggiate ed emarginate, come disabili e anziani. A questo proposito, i vescovi americani chiedono di assicurare pari accesso a test, vaccinazioni e cure gratuite per il Covid-19 anche agli immigrati. Altre misure sollecitate dalla Chiesa americana riguardano i sostegni all\u2019occupazione e al reddito per le famiglie e imprese in difficolt\u00e0, nonch\u00e9 facilitazioni e esenzioni fiscali anche a favore delle organizzazioni no-profit impegnate in prima linea nell\u2019emergenza. Per quanto riguarda la sicurezza sanitaria nelle carceri, particolarmente esposte al contagio, i presuli chiedono, tra le altre cose, la scarcerazione dei detenuti pi\u00f9 vulnerabili e di considerare misure alternative alla detenzione. La lettera insiste, infine, sull\u2019importanza di una rinnovata leadership globale degli Stati Uniti per rafforzare la risposta internazionale Covid-19 e per promuovere un accesso equo e trasparente ai vaccini dei Paesi poveri. In questo senso essi incoraggiano il Congresso a sostenere gli sforzi multilaterali per mitigare gli impatti umanitari, economici e sociali della pandemia nel mondo. (LZ)\n4 febbaraio - CONGO BRAZZAVILLE Allarme vescovi: pandemia e sistema instabile minano credibilit\u00e0 elezioni presidenziali\n\u201cSerie riserve\u201d: sono quelle che esprime la Conferenza episcopale del Congo Brazzaville (Cec)\n[in una nota diffusa il 2 febbraio](https://www.aciafrique.org/news/2462/les-eveques-du-congo-brazzaville-expriment-de-serieuses-reserves-sur-lelection-presidentielle), al termine della sua Plenaria e in vista delle elezioni presidenziali del 21 marzo prossimo. Due, in particolare, i punti che suscitano le perplessit\u00e0 dei vescovi: le restrizioni anti-Covid e l\u2019attuale sistema elettorale, molto carente, che rischiano di minare la credibilit\u00e0 delle votazioni. \u201cAbbiamo serie riserve sulla possibilit\u00e0 di tenere un'elezione presidenziale pacifica, partecipativa, trasparente, libera e credibile nelle condizioni attuali \u2013 si legge nella nota \u2013 e siamo consapevoli del ruolo chiave che votazioni attendibili possono svolgere nella costruzione della nazione\". I vescovi si dicono perplessi anche di fronte alle difficolt\u00e0 organizzative provocate dall\u2019emergenza sanitaria da coronavirus: \"La legge elettorale vigente richiede che il conteggio delle schede sia pubblico \u2013 spiegano - Come si pu\u00f2 soddisfare questo requisito di trasparenza con un coprifuoco stabilito alle 8 di sera? E come possiamo mantenere tutte le misure anti-contagio e, allo stesso tempo, organizzare comizi e assembramenti di massa, necessari per una campagna elettorale libera?\u201d. Al contempo, la Cec mette in luce il fatto che i cittadini hanno \u201csempre meno fiducia\u201d nel sistema elettorale attuale, dato che \u201cnella lista degli elettori sono state registrate alcune persone decedute e che gli organismi addetti al controllo delle votazioni non hanno dimostrato la loro indipendenza\u201d. \u201cTemiamo \u2013 ribadiscono i presuli \u2013 che i risultati di queste votazioni siano contestati e che queste contestazioni vengano usate come pretesto dai pi\u00f9 facinorosi\u201d. Ulteriori squilibri derivano dal fatto che \u201cnell\u2019Assemblea nazionale sono sotto-rappresentate le aree pi\u00f9 popolate, mentre le zone meno popolate sono sovra-rappresentante\u201d, mentre \u201cla debolezza della coesione sociale e un\u2019immagine offuscata del Paese all\u2019estero\u201d aggravano la situazione. Invocando, quindi, \u201cla regola inviolabile dell\u2019alternanza del potere\u201d e chiedendo che \u201cun mandato possa essere rinnovato solo una volta\u201d, la Cec sottolinea che \u201cil popolo \u00e8 stanco\u201d di tutto questo. Di qui, l\u2019avviso dei presuli: \"Se non prendiamo coscienza dei mali che hanno minato il sistema elettorale nel nostro Paese negli ultimi decenni, corriamo il rischio che le stesse cause producano gli stessi effetti\". Dal suo canto, la Chiesa cattolica \u201ccontinua a credere che il dialogo politico pi\u00f9 ampio possibile sia lo strumento pi\u00f9 appropriato per ricostruire la nazione su basi istituzionali e morali consensuali\". In quest\u2019ottica, i vescovi auspicano che \u201cil potere giudiziario sia finalmente indipendente da quello esecutivo\u201d, perch\u00e9 \u201csolo una magistratura autonoma \u00e8 davvero capace di difendere i diritti di tutti e di combattere efficacemente la corruzione\u201d. Al contempo, la Cec invita i fedeli a \u201cformare una catena di preghiera per la pace, il benessere sociale, l'apertura di un vero dialogo, il rilascio di tutti i prigionieri politici nel Paese\", \u201cspalancando le porte a Cristo Redentore e alla sua grande speranza\u201d. In tal modo, conclude la nota episcopale, ogni cittadino del Congo Brazzaville potr\u00e0 impegnarsi nella costruzione di \u201cuna nazione democratica, libera e prospera\u201d. Tra i candidati alla poltrona di Capo dello Stato c\u2019\u00e8 il presidente uscente, Denis Sassou Nguesso, in lizza per un ulteriore mandato: salito al potere per la prima volta nel 1979, vi \u00e8 rimasto fino al 1992. Eletto nel 2002, grazie ad una modifica della Costituzione ha prolungato il suo incarico per 7 anni. Rieletto nel 2009, con un ulteriore cambiamento della Carta fondamentale si \u00e8 potuto ricandidare nel 2016, rimanendo al potere. I suoi principali avversari sono Mathias Dzon, che \u00e8 stato Ministro delle finanze dal 1997 al 2002, e Guy-Brice Parfait Kol\u00e9las, che \u00e8 arrivato secondo nelle elezioni presidenziali di cinque anni fa. (IP)\n4 febbraio - MONDO Gli antichi busti reliquiario dei santi dell'area alpina in mostra a Torino. Apre finalmente l'esposizione rinviata a causa dell'emergenza Covid\n\u00b0Oggetti di fede vissuta, testimonianze storico artistiche di indubbio valore. Sono i circa trenta busti reliquiario che finalmente, dopo il rinvio dovuto all'emergenza Covid, dal 5 febbraio al 12 luglio 2021 saranno esposti nella Sala Atelier di Palazzo Madama di Torino nell\u2019ambito della mostra Ritratti d\u2019oro e d\u2019argento. Reliquiari medievali in Piemonte, Valle d\u2019Aosta, Svizzera e Savoia. Manufatti realizzati dal Duecento al primo Cinquecento, provenienti dagli armadi delle sagrestie o dai tesori delle chiese delle diocesi del Piemonte e d'oltralpe, lontani dai circuiti turistici, e raffiguranti santi legati alle devozioni del territorio. Una produzione tipicamente medievale, particolarmente fiorente nel territorio della Savoia, una zona di frontiera, divisa oggi tra Italia, Francia e Svizzera. Lo documentano gli inventari dei monasteri e dei castelli o i necrologi delle cattedrali: attestano una produzione di ritratti in argento dorato e rame, ideati fin dall\u2019XI secolo per conservare le reliquie del cranio degli \"eroi della fede\". Dall\u2019esigenza di censire questi capolavori di oreficeria sopravvissuti ai secoli, nasce l\u2019idea dell\u2019esposizione torinese. Oggetti spesso arricchiti da pietre preziose, vetri colorati e smalti, in cui convivono il gusto per il ritratto di tradizione classica, il culto e le pratiche devozionali. Ma perch\u00e9 in questa regione, pi\u00f9 che altrove, i busti reliquiario risalenti al 12mo - 14mo secolo sono tanto diffusi? \u201cIn Piemonte e nell\u2019area alpina\u201d, spiega in anteprima a Vatican News la curatrice Simonetta Castronovo, \u201cci sono molte miniere. La zona montuosa della Savoia e della Valle d\u2019Aosta \u00e8 un\u2019area ricca di materia prima: l\u2019argento, utilizzato per i volti, e il rame, impiegato per i busti\u201d. Ma non solo. \u201c\u00c8 di grande importanza la presenza fin dal 9\u00b0 secolo di un prototipo molto importante. Si trova nella Cattedrale di Vienne, vicino Grenoble, ai confini tra la Savoia e il Delfinato. E' la testa reliquiario di San Maurizio, la pi\u00f9 antica dell\u2019Europa medievale, andata perduta nell\u2019epoca tra le guerre di religione e la rivoluzione francese, ma attestata da disegni e antiche descrizioni\u201d. Inoltre \u201ctali opere sono sopravvissute al tempo in questa regione a causa della sua collocazione geografica periferica\", una zona che meno ha risentito delle mode e dei mutamenti culturali. \"Altrove infatti i busti reliquiari sono stati fusi in epoca rinascimentale o barocca per impiegare il metallo in opere pi\u00f9 moderne\u201d. In rassegna sono esposti i santi pi\u00f9 amati dalla tradizione locale: san Giovenale di Fossano, san Bernardo di Aosta, san Teobaldo di Alba, tutte figure a cui le comunit\u00e0 sono legatissime da secoli: \u201csi tratta di oggetti che ancora oggi sono portati in processione. Molti di questi giungono in mostra con le reliquie all\u2019interno\u201d. Un aspetto che le rende straordinarie. \u201cIl fedele che si rivolgeva a queste immagini \u2013 continua Simonetta Castronovo - era consapevole di non rivolgersi solo a busti ritratti. La presenza delle reliquie infatti ha da sempre reso tali oggetti unici, favorendo l\u2019elevazione spirituale di chi le contemplava\u201d. La mostra di Torino offre al visitatore vari esempi di questa produzione artistica. La pi\u00f9 antica \u00e8 la gotica e sorridente santa Felicola dell\u2019abbazia di Sainte-Marie d\u2019Aulps, evocante la statuaria delle cattedrali della Francia settentrionale ai tempi di Filippo il Bello. Marcato il linearismo di derivazione fiamminga nel busto ligneo cinquecentesco della santa Margherita del Mus\u00e9e d\u2019art et d\u2019histoire di Ginevra. Volti cesellati da artisti di varia estrazione culturale si avvicendano lungo il percorso: dalle forme idealizzate del gotico e tardogotico al naturalismo quattrocentesco. Fonte di ispirazione per molti orafi furono i busti di et\u00e0 romana. A Palazzo Madama sar\u00e0 esposto quello argenteo di Giove, riconducibile al II-III secolo dopo Cristo, proveniente dal Museo Archeologico Regionale di Aosta. L\u2019esposizione nasce da un\u2019iniziativa condivisa con i musei facenti parte della rete internazionale Art M\u00e9di\u00e9val dans les Alpes, che dal 2001 lavora alla promozione del patrimonio artistico alpino con il coinvolgimento di musei italiani, francesi e svizzeri. \u201cRitratti d\u2019oro e d\u2019argento\u201d \u00e8 infatti solo una tappa della serie di mostre che contemporaneamente avranno luogo sui due versanti delle Alpi. Il periodo di apertura della mostra era previsto inizialmente dal 4 dicembre 2020 al 12 aprile 2021. L'entrata in vigore lo scorso 5 novembre del Dpcm contenente le misure urgenti per il contimento della pandemia, con la conseguente chiusura dei musei degli altri luoghi di cultura, ha comportato uno slittamento delle date. Il \"ritorno\" del Piemonte dallo scorso 1 febbraio nella cosiddetta zona gialla, cdi visitare consente ora l'accesso alla mostra nel rispetto delle norme anticovid e in sicurezza. \"L\u2019ingresso - si legge sul sito di Palazzo Madama - sar\u00e0 contingentato e, grazie ad alcune semplici norme di comportamento, sar\u00e0 garantita una visita piacevole e sicura: si potr\u00e0 inoltre approfittare dell\u2019orario serale prolungato per visitare i nostri musei e le mostre\". (PO)\n4 febbraio - ESWATINI Novena di preghiera alla Madonna di Lourdes e cordoglio per la morte di un sacerdote\nUna Novena di preghiera alla Madonna di Lourdes per invocare la sua intercessione nella lotta contro la pandemia da Covid-19: a promuoverla \u00e8 la diocesi di Manzini, in e-Swatini. L\u2019iniziativa \u00e8 stata avviata il 2 febbraio e proseguir\u00e0 fino a gioved\u00ec 11, giorno in cui si celebra la Beata Vergine di Lourdes, nonch\u00e9 la Giornata mondiale del malato.\n[In un messaggio](https://www.aciafrica.org/news/2769/church-in-swaziland-seeking-intercession-of-our-lady-of-lourdes-in-fight-against-covid-19), il vescovo locale, Monsignor Jos\u00e9 Lu\u00eds Ponce de Le\u00f3n, esorta i fedeli a riunirsi in preghiera, \u201cin casa e in famiglia\u201d, ogni sera alle 18.00, \u201cconsapevoli di essere in comunione spirituale\u201d con l\u2019intera comunit\u00e0. Il 10 febbraio, inoltre, il presule guider\u00e0 la recita del Rosario in streaming sul web, mentre il giorno successivo presieder\u00e0 la Santa Messa. L\u2019auspicio \u00e8 che la preghiera aiuti a \u201ccercare soluzioni su come combattere la pandemia\u201d. Nel Paese, il coronavirus ha provocato, finora, circa 16mila casi ed oltre 580 decessi. A destare preoccupazione, ora, \u00e8 la cos\u00ec detta \u201cvariante sudafricana\u201d del virus che ha gi\u00e0 provocato una seconda ondata di contagi. Tra i defunti, si conta anche un sacerdote: si tratta di padre Alwyn Zothansanga, originario dell\u2019India e membro dei Missionari di San Francesco di Sales, deceduto il 22 gennaio, all'et\u00e0 di 38 anni. Le sue esequie sono state celebrate il 28 gennaio alla Missione di San Giuseppe di Mzimpofu. Nella sua omelia, Monsignor de Le\u00f3n ha affermato: \u201cLa seconda ondata della pandemia ci ha cambiato. I morti non sono pi\u00f9 solo numeri o dati statistici, ma sono diventati nomi perch\u00e9 ora conosciamo le persone contagiate o, peggio ancora, le persone che sono morte\u201d. \u201cCi\u00f2 ci fa sentire pi\u00f9 vulnerabili\u201d, ha spiegato il presule. Ringraziando, quindi, padre Alwyn per la testimonianza offerta \u201csia con la sua vita che con la sua morte\u201d, il vescovo di Manzini ha chiesto per lui l\u2019eterno risposo e per tutti pace e consolazione. (IP)\n4 febbraio AMERICA LATINA Jrs: allarme per migranti e rifugiati al confine tra Colombia e Venezuela\nUn no fermo ad \u201cazioni lesive della dignit\u00e0 umana e della tutela dei diritti fondamentali di migranti e rifugiati\u201d: lo dice il Servizio dei Gesuiti per i Rifugiati dell'America Latina e dei Caraibi (Jrs Lac),\n[in una nota](https://lac.jrs.net/es/noticias/alerta-en-frontera-arauca-apure-por-mecanismos-para-controlar-transito-de-migrantes-y-refugiados/) in cui deplora le misure messe in atto dalle autorit\u00e0 della Colombia per impedire l\u2019ingresso irregolare nel Paese dei migranti provenienti dal Venezuela. Deplorando, in particolare, \u201cl\u2019uso eccessivo della forza\u201d da parte delle forze di sicurezza di Bogot\u00e0, il Jrs esorta il governo colombiano a \u201cattuare le misure globali necessarie alla tutela della vita e dei diritti umani di tutte le persone, indipendentemente dalla loro nazionalit\u00e0 e dal loro status migratorio\u201d. Allo stesso modo, i gesuiti sottolineano \u201cla necessit\u00e0 di applicare i meccanismi di protezione dei diritti umani, ratificati dalla Colombia, con particolare attenzione alla garanzia di accesso al territorio e al meccanismo di determinazione dello status di rifugiato\u201d. In particolare, il Jrs ricorda la \u201cDichiarazione di Cartagena\u201d: elaborata nel 1984, essa estende la definizione di rifugiato alle persone in fuga dal loro patria perch\u00e9 \u201cla loro vita, la loro sicurezza o la loro libert\u00e0 \u00e8 minacciata da violenze generalizzate, un'aggressione straniera, un conflitto interno, massicce violazioni dei diritti umani o altre gravi turbative dell'ordine pubblico\u201d. \u201cLa frontiera colombiano-venezuelana \u00e8 una frontiera viva \u2013 prosegue ancora la nota dei gesuiti \u2013 attraversata da una cultura condivisa\u201d. In base, dunque, al \u201criconoscimento di questo tessuto che accomuna due nazioni\u201d, il Jrs esorta al \u201crispetto e alla promozione di tali dinamiche, in una reciproca relazione tra gli Stati, al fine di proteggere questa interazioni naturale, culturale e storica che rappresenta l\u2019identit\u00e0 degli abitanti delle regioni di confine\u201d. Un ulteriore appello viene rivolto a \u201ctutti gli uomini e le donne di frontiera\u201d affinch\u00e9 \u201cpromuovano una cultura dell\u2019ospitalit\u00e0\u201d, di \u201cconvivenza e integrazione\u201d, superando le difficolt\u00e0 e venendosi reciprocamente incontro \u201cattraverso la riconciliazione e la pratica di una sana convivenza\u201d. Secondo gli ultimi dati, gli immigrati venezuelani in Colombia sfiorano la cifra di 2 milioni, dei quali circa il 55 per cento \u00e8 composto da migranti irregolari. A provocare l\u2019esodo da Caracas, sin dal 2015, \u00e8 stata la grave crisi politica, economica e sociale del Paese. Ma una volta giunti a Bogot\u00e0, i venezuelani rischiano di essere reclutati da gruppi armati o di finire a lavorare nelle coltivazioni illegali, subendo discriminazioni, violenze sessuali e prostituzione forzata. Spesso costretti a difficili condizioni di vita, senza accesso all\u2019acqua e in scarse condizioni igienico-sanitarie, ora i migranti corrono ulteriori pericoli a causa della pandemia da Covid-19: come annunciato dal presidente colombiano Iv\u00e1n Duque, infatti, essi saranno vaccinati solo se in regola con la legge sull\u2019immigrazione. (IP)\n4 febbaio - MYANMAR Golpe militare. Cardinale Bo: ripristinare la democrazia attraverso il dialogo. No alla violenza\n\u201cLa pace \u00e8 possibile. La pace \u00e8 l\u2019unica strada e la democrazia \u00e8 la luce di questo percorso\u201d. Termina con queste parole l\u2019accorato\n[messaggio](https://www.ucanews.com/news/cardinal-bo-let-no-more-blood-be-shed-in-myanmar/91277) rivolto ieri dal cardinale Charles Bo, arcivescovo di Yangon e presidente della Conferenza episcopale del Myanmar a due giorni dal golpe militare che il primo febbraio ha deposto Aung San Suu Kyi. Il messaggio si rivolge a tutti: al popolo del Myanmar, all\u2019esercito birmano, ai leader della Lega nazionale per la democrazia (Nld) uscito nuovamente vincitore alle elezioni dello scorso novembre, alla stessa San Suu Kyi e al presidente della Repubblica Win Myint, ma anche alla comunit\u00e0 internazionale. Al popolo birmano l\u2019appello \u00e8 alla calma e a non cedere alla tentazione della violenza: \u201dAbbiamo versato abbastanza sangue. Ci sono sempre modi non violenti per esprimere le nostre proteste. Anche in questo momento cos\u00ec difficile, credo che la pace sia l\u2019unico modo, che la pace sia possibile\u201d, scrive il porporato. Il messaggio interpella in particolare gli operatori sanitari che hanno aderito a una campagna di disobbedienza civile e di boicottaggio come segno di protesta perch\u00e9 continuino a prestare servizio negli ospedali e non abbandonino il popolo birmano soprattutto in questo momento di emergenza del Covid-19. Quindi l\u2019arcivescovo di Yangon si rivolge all\u2019esercito birmano che promette pi\u00f9 democrazia e elezioni multipartitiche tra un anno, dopo un\u2019inchiesta sui presunti brogli elettorali attribuiti alla Lega nazionale per la democrazia. Osservando che il contenzioso avrebbe potuto essere risolto con un dialogo mediato da osservatori indipendenti, il cardinale Bo chiede che \u201calle parole seguano i fatti\u201d e soprattutto che non ci sia violenza contro il popolo del Myanmar. Quanto alle persone arrestate dopo il golpe, il messaggio chiede la loro immediata scarcerazione: \u201cNon sono prigionieri di guerra, sono prigionieri di un processo democratico. Se promettete la democrazia, iniziate con la loro liberazione e il mondo vi capir\u00e0\u201d. Il porporato esprime quindi solidariet\u00e0 ad Aung San Suu Kyi pregando affinch\u00e9 possa tornare presto tra la sua gente. Infine, l\u2019appello alla comunit\u00e0 internazionale alla quale il cardinale Bo chiede di non ricorrere alle sanzioni, che \u2013 afferma - rischiano \u201cdi far crollare l\u2019economia, gettando milioni nella povert\u00e0\u201d. L\u2019unica strada per uscire dalla crisi - sottolinea - \u00e8 impegnare gli attori politici nella riconciliazione. Il presidente dei vescovi birmani conclude quindi con un rinnovato l\u2019appello a risolvere tutte le controversie con il dialogo. E un appello a un \u201cdialogo costruttivo che porti alla pace e alla riconciliazione\u201d e al ripristino della democrazia in Myanmar \u00e8 stato lanciato sempre nella giornata di ieri dal Consiglio mondiale delle Chiese (Wcc) e dalla Conferenza cristiana dell'Asia (Cca) che in una lettera pastorale congiunta hanno espresso grande preoccupazione per i recenti sviluppi nel Paese asiatico e solidariet\u00e0 nella preghiera alle Chiese birmane. (LZ)\n4 febbraio - GERMANIA Giornata internazionale fraternit\u00e0 umana. Vescovi: religioni hanno il dovere di contribuire a pace e giustizia\n\"Le religioni hanno il dovere di contribuire alla pace e alla giustizia\": lo afferma la Conferenza episcopale tedesca (Dbk),\n[in una nota a firma di Monsignor Bertram Meier](https://www.dbk.de/presse/aktuelles/meldung/d), presidente della Sotto-commissione per il dialogo interreligioso. La riflessione dei presuli arriva in occasione della prima Giornata internazionale della fraternit\u00e0 umana, indetta dalle Nazioni Unite per oggi, 4 febbraio. La ricorrenza cade nell\u2019anniversario del \u201c [Documento sulla fratellanza umana per la pace mondiale e la convivenza comune](http://www.vatican.va/content/francesco/it/travels/2019/outside/documents/papa-francesco_20190204_documento-fratellanza-umana.html)\u201d, siglato ad Abu Dhabi, negli Emirati Arabi, il 4 febbraio 2019 da Papa Francesco e del Grande Imam di Al-Azhar, Ahmad Al-Tayyib e vedr\u00e0, nel pomeriggio di oggi, lo stesso Pontefice unirsi virtualmente alle iniziative in programma. \u201cOgnuno di noi \u2013 scrive Monsignor Meier - \u00e8 chiamato a lavorare per una cultura di pace e tolleranza, a difendere i diritti umani e a superare ci\u00f2 che ci divide\u201d. \u201cIl Papa e il Grande Imam \u2013 aggiunge - sono consapevoli dell'odio e del fanatismo che si scatenano in nome della religione. Ed \u00e8 proprio per questo che ci ricordano con forza che siamo tutti figli di Dio, uguali in diritti e dignit\u00e0, chiamati a vivere insieme come sorelle e fratelli\u201d. \u201cQuesta Giornata \u2013 evidenzia ancora il presule tedesco - manda il chiaro segnale che le religioni hanno l\u2019opportunit\u00e0, ma anche il dovere, di contribuire alla pace e alla giustizia sulla terra, nostra casa comune. Per quanto grandi siano gli ostacoli da superare sulla via della pace universale, noi la percorriamo confidando nel nostro Dio che unisce i cuori divisi ed eleva lo spirito umano\u201d. Guardando, poi, al difficile contesto mondiale provocato dalla pandemia di Covid-19 e che rende tutti \u201cpi\u00f9 consapevoli del fatto che siamo parte di un\u2019unica famiglia umana\u201d, Monsignor Meier mette in guardia dalla crescente tentazione dell\u2019egoismo ed esorta i cristiani \u201ca tradurre la missione della carit\u00e0 in azioni concrete\u201d, perch\u00e9 \u201cla carit\u00e0 cristiana non \u00e8 solo una questione privata, ma ha sempre una dimensione sociale\u201d. Di qui, l\u2019invito conclusivo del vescovo \u201ca lasciarsi ispirare dallo spirito di fraternit\u00e0 e ad unirsi ai cristiani di tutto il mondo per recitare la Preghiera al Creatore\u201d posta da Papa Francesco alla fine della sua Enciclica \u201c [Fratelli tutti sulla fraternit\u00e0 e l\u2019amicizia sociale](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d. (IP)\n3 febbraio - VATICANO \u201cNessuna condotta criminale nei pagamenti dal Vaticano all\u2019Australia\u201d. Comunicato della Polizia Federale Australiana\nL\u2019Australian Federal Police non ha identificato alcuna condotta criminale nei pagamenti arrivate in Australia dal Vaticano. Lo dichiara un brevissimo comunicato pubblicato sul sito della\n[Polizia federale](https://www.afp.gov.au/news-media/media-releases/afp-statement-payments-vatican-australia). \u201cL\u2019AFP - si legge nel testo della nota - ha completato l\u2019analisi delle informazioni finanziarie fornite dall\u2019AUSTRAC in relazione ai pagamenti dal Vaticano all\u2019Australia. Finora non \u00e8 stata identificata alcuna condotta criminale. Se l\u2019AFP ricever\u00e0 ulteriori informazioni da partner australiani o internazionali, queste saranno riviste di conseguenza\u201d. [Come si ricorder\u00e0, lo scorso 13 gennaio](https://www.vaticannews.va/it/vaticano/news/2021-01/presunte-transazioni-vaticano-australia-cifre-errate.html) Australian Transaction Reports and Analysis Centre (AUSTRAC), organismo di vigilanza finanziaria australiano, aveva divulgato attraverso il sito web del quotidiano \u201cThe Australian\u201d un comunicato dove si ammetteva di aver massicciamente sovrastimato il flusso dei trasferimenti di denaro avvenuti tra Vaticano e Australia. Era stato proprio l\u2019AUSTRAC, negli ultimi mesi del 2020, ad affermare che negli ultimi sei anni risultassero inviate dal Vaticano in Australia somme di denaro pari a 1,4 miliardi di euro (2,3 miliardi di dollari australiani), per un totale di circa 47.000 singoli trasferimenti. Una cifra enorme, apparsa subito irreale, sia come quantit\u00e0 di denaro sia come numero di operazioni, in quanto assolutamente non compatibile con le movimentazioni della Santa Sede. Nel comunicato dei giorni scorsi AUSTRAC correggeva enormemente al ribasso quelle stime affermando che non erano 1,4 miliardi di euro con 47.000 transazioni finanziarie negli ultimi sei anni, ma 6 milioni di euro per 362 transazioni. Le verifiche, richieste dalla Santa Sede, e compiute da AUSTRAC congiuntamente con ASIF, l\u2019Autorit\u00e0 di Supervisione e Informazione Finanziaria vaticana, avevano riportato i numeri alle loro corrette dimensioni. E la cifra reale, informava un comunicato della Santa Sede, \u201c\u00e8 riconducibile, tra l\u2019altro, ad alcuni obblighi contrattuali e all\u2019ordinaria gestione delle proprie risorse\u201d. Ora la Polizia Federale australiana afferma che dalle analisi delle transazioni non \u00e8 emersa alcuna condotta criminale.\n3 febbraio - MONDO Anche il Consiglio mondiale delle Chiese alle celebrazioni della Giornata internazionale della fratellanza umana\nAnche il Consiglio mondiale delle Chiese (Wcc) parteciper\u00e0 alle celebrazioni della prima Giornata internazionale della fratellanza umana, indetta dalle Nazioni Unite per il 4 febbraio, giorno dell\u2019anniversario dello storico documento siglato nel 2019 ad Abu Dhabi da Papa Francesco e del Grande Imam di Al-Azhar, Ahmad Al-Tayyib. Durante l\u2019incontro virtuale, organizzato domani pomeriggio dallo Sceicco Mohammed Bin Zayed ad Abu Dhabi con la partecipazione dello stesso Pontefice e del Grande Imam Al-Tayyib, il segretario generale ad interim del Wcc, il reverendo Ioan Sauca, porger\u00e0 un saluto all\u2019Alto Comitato per la fratellanza umana, di cui l\u2019organizzazione ecumenica \u00e8 membro, con un video-messaggio. Nel\n[messaggio](https://www.youtube.com/watch?v=WCY8j1Rud7g&feature=youtu.be), il reverendo Sauca si congratula per la risoluzione Onu che ha istituito la Giornata con la quale \u2013 afferma \u2013 si evidenzia \u201cl\u2019importanza dell\u2019unit\u00e0 degli esseri umani con tutte le loro diversit\u00e0 e l\u2019universalit\u00e0 dei valori umani unanimemente condivisi dalle religioni e dalle organizzazioni per i diritti umani\u201d. Il Wcc invita quindi tutte le Chiese membro ad unirsi alla Giornata con l\u2019appello ai cristiani nel mondo a \u201cpregare perch\u00e9 sia data la forza e la comprensione necessarie a promuovere il dialogo interreligioso e interculturale\u201d insieme ai valori della \u201ctolleranza, del rispetto reciproco e delle diversit\u00e0 delle religioni e delle credenze\u201d. Sempre domani, il reverendo Sauca parteciper\u00e0 a un altro evento virtuale ospitato dalla Missione permanente degli Emirati Arabi Uniti presso le Nazioni Unite a Ginevra e parler\u00e0 ad una tavola rotonda sul tema \u201cLa fratellanza umana per lavorare insieme per un futuro migliore\u201d con un intervento su come i valori umani possono aiutare ad eliminare il razzismo nelle societ\u00e0. L\u2019istituzione della Giornata internazionale per la fratellanza umana \u00e8 stata approvata all\u2019unanimit\u00e0 dall\u2019Assemblea generale dell\u2019Onu il 21 dicembre scorso proprio su proposta dell\u2019Alto Comitato per la fratellanza umana. Costituito nell\u2019agosto 2019 allo scopo di raggiungere gli obiettivi del Documento di Abu Dhabi e per sviluppare un quadro operativo per le finalit\u00e0 e gli obiettivi in esso indicati, il Comitato comprende cinque esponenti musulmani, due cattolici (il cardinale Miguel Ayuso Guixot e monsignor Yoannis Lahzi Gaid), un ortodosso, un ebreo, l'ex segretario generale dell\u2019UNESCO, Irina Bukova e il Premio Nobel per la Pace Leymah Roberta Gbowee. Tra i suoi compiti la supervisione dell'attuazione del Documento di Abu Dhabi a livello regionale e internazionale e l'organizzazione di incontri internazionali con personalit\u00e0 religiose, vari leader, responsabili di organizzazioni internazionali e altre parti interessate. Inoltre, ha un ruolo centrale nella supervisione della Abrahamic Family House di Abu Dhabi, una delle sue iniziative iniziali, che incarna il rapporto tra le tre fedi abramitiche e fornisce una piattaforma per il dialogo, la comprensione e la coesistenza tra le loro religioni. Da ricordare che il 14 maggio scorso il Comitato aveva promosso una speciale Giornata di preghiera, digiuno e supplica per l\u2019umanit\u00e0 contro il Coronavirus a cui aveva aderito anche Papa Francesco. (LZ)\n3 febbraio POLONIA Celebrate a Varsavia le esequie di padre Andrea Koprowski. Ruffini: ha lasciato un segno indelebile nella storia dei media vaticani\nSi sono svolti oggi a Varsavia, nel Santuario di Sant\u2019Andrzej Bobola, i funerali di padre Andrea Koprowski, gesuita, direttore dei programmi della Radio Vaticana dal 2003 al 2015, deceduto il 29 gennaio scorso per complicanze dovute al Covid-19. A presiedere la celebrazione, riferisce l\u2019Ufficio per le Comunicazioni Estere della Conferenza Episcopale Polacca, il cardinale Kazimierz Nycz, arcivescovo di Varsavia, che lo conosceva da 43 anni. \u201cHa davvero capito cosa stava succedendo nella societ\u00e0 - ha detto il porporato - soprattutto nei tempi difficili di transizione. L\u2019ho sempre ammirato per la sua grande freschezza: non \u00e8 mai caduto nei solchi delle abitudini (\u2026). Nonostante le resistenze e le difficolt\u00e0 - ha raccontato - voleva andare avanti. Era la sua grandezza, unita alla sua grande creativit\u00e0\u201d. In un messaggio, letto da padre Tomasz Ortmann, superiore della Provincia Polonia-Masovia, Paolo Ruffini, prefetto del Dicastero per la Comunicazione, ha scritto: \u201cHo conosciuto padre Koprowski attraverso i frutti della sua testimonianza, i frutti della sua vita. L\u2019ho conosciuto con questo sguardo che ormai fa parte della mia vita e testimonia che noi siamo tutti membra di un unico corpo (\u2026). Con la sua presenza e il suo lavoro ha lasciato un segno indelebile nel cuore di molte persone ed \u00e8 diventato parte permanente della storia comune dei media vaticani\u201d. Nella sua omelia, il confratello padre Andrea Majewski ha ricordato i diversi incarichi ricoperti da padre Koprowski: cappellano universitario, docente di Storia e Sociologia della Cultura all\u2019Universit\u00e0 Cattolica di Lublino, assistente del Generale dei Gesuiti a Roma, fondatore delle redazioni cattoliche della televisione polacca e della radio polacca, provinciale dei gesuiti polacchi, ideatore della redazione dei programmi cattolici di Radio e Tv polacche, direttore dei programmi della Radio Vaticana e co-fondatore dell\u2019Agenzia di informazione cattolica (KAI). \u201cCiascuna delle fasi della sua vita \u00e8 adatta per un saggio separato o anche per un libro - ha affermato padre Majewski -. Ovunque ha lavorato, ha lasciato un segno chiaro. Si considerava un \u2018gesuita per convinzione\u2019. Una volta in pensione, si \u00e8 dedicato alla scrittura e alle confessioni. Gli piaceva scherzare e dire di s\u00e9: \u2018Grazie a Dio, non sono ancora arrugginito\u2019\u201d. Padre Majewski ha richiamato alla memoria anche i primi anni in televisione, particolarmente difficili, di padre Koprowski. La presenza di un sacerdote nei corridoi della televisione polacca, nel 1989, ha proseguito padre Majewski, ha provocato sorrisi e panico. \u201cChiedeva che la Chiesa ci fosse nei grandi dibattiti della societ\u00e0. Questo non lo ha reso popolare n\u00e9 gli donato amici, anche negli ambienti ecclesiastici\u201d ha aggiunto padre Majewski. Ha voluto inviare un suo pensiero anche il cardinale Stanis\u0142aw Dziwisz che ha definito quello di padre Koprowski \u201cun prezioso contributo alla vita e alla missione della Chiesa, non solo in Polonia, ma anche nel pi\u00f9 ampio forum della Chiesa universale\u201d. (TC)\n3 febbraio - MYANMAR Preoccupazione del Wcc e delle Chiese asiatiche per il golpe militare: no a violenza, il Paese riprenda la strada della democrazia\n\u201cUn rapido e pacifico ritorno sulla via della democrazia\u201d e un \u201cdialogo costruttivo che porti a una pace e riconciliazione in Myanmar\u201d. \u00c8 quanto chiedono, in una\n[lettera pastorale congiunta](https://www.oikoumene.org/sites/default/files/2021-02/Joint-CCA-WCC-pastoral-letter-Myanmar.pdf), il Consiglio mondiale delle Chiese (Wcc) e la Conferenza cristiana dell'Asia (Cca), esprimendo solidariet\u00e0 alle Chiese birmane dopo il golpe militare che il 1 febbraio ha deposto la Presidente Aung San Suu Kyi, arrestata insieme ad altri leader della Lega nazionale per la democrazia (Nld). A guidare il golpe il generale Min Aung Hlaing che ha dichiarato lo \u201cstato di emergenza\u201d e ha assunto il ruolo di capo del governo fino a quando non verranno intraprese azioni contro le irregolarit\u00e0 delle elezioni. I militari, infatti, accusano il partito di San Suu Kyi di avere commesso gravi brogli durante il voto dello scorso novembre da cui la Nld \u00e8 uscita nuovamente vincitrice contro il Partito per la solidariet\u00e0 e lo sviluppo dell\u2019Unione (USDP) sostenuto dall\u2019esercito. La lettera pastorale del Wcc e della Caa esprime \u201callarme e grande tristezza\u201d per la l\u2019interruzione del processo democratico avviato nel Paese nel 2010, dopo decenni di dittatura militare: \u201c\u00c8 con profonda preoccupazione che seguiamo gli sviluppi nel vostro Paese per la brusca ripresa del governo militare, il ribaltamento del risultato delle elezioni dell'8 novembre 2020, cos\u00ec come la detenzione di rappresentanti politici e pro-democrazia e la dichiarazione dello stato di emergenza\", si legge nel documento . Forte il timore delle due organizzazioni ecumeniche di una possibile \u201cescalation di violenza e sofferenza nel Paese\". Esse rivolgono quindi un appello al rispetto dei diritti umani e delle libert\u00e0, \u201dcompresa la libert\u00e0 di religione o di credo: tutto il popolo del Myanmar deve essere pienamente rispettato e protetto\", affermano. La Wcc e la Caa ribadiscono , infine, la loro vicinanza nella preghiera e solidariet\u00e0 alle Chiese e alle comunit\u00e0 del Myanmar impegnate \"a dare conforto al popolo birmano in questo momento di profonda ansia e incertezza sul futuro\". Mentre si moltiplicano le reazioni internazionali al golpe, nel Paese si registrano le prime proteste pacifiche, soprattutto sulle reti sociali. In diversi ospedali del Paese - riporta [Ucanews](https://www.ucanews.com/news/anti-coup-protest-movement-launches-in-myanmar/91269) - medici e infermiere hanno aderito a una campagna di disobbedienza civile e di boicottaggio. Dalla Chiesa cattolica l\u2019invito ai fedeli e al clero a vivere questo momento delicato per il Paese \u201ccon uno spirito di vigilanza e preghiera\" per la pace. Ad esprimerlo ieri \u2013 come riporta l\u2019agenzia Fides - il vescovo ausiliare di Yangon, mons. John Saw Yaw Han, che ha chiesto a sacerdoti, religiosi e parroci di non rilasciare dichiarazioni individuali che rischiano di creare ulteriore incertezza e smarrimento.La Chiesa in Myanmar \u00e8 sempre stata attivamente impegnata a sostegno del difficile processo di democratizzazione e di riconciliazione avviato dal regime militare birmano nel 2010 con una serie di riforme. Nel suo messaggio per il nuovo anno, lo scorso dicembre, il cardinale Charles Bo, arcivescovo di Yangon, aveva rinnovato l\u2019auspicio dei vescovi di un Paese finalmente pacificato e saldamente ancorato alla democrazia, invitando tutti i birmani a \u201csognare insieme\u201d un nuovo Myanmar e rivolgendo un appello ai leader politici a rispettare i diritti civili, politici, economici, sociali e culturali di tutti. (LZ)\n3 febbraio - NIGERIA Vescovi di Ibadan lanciano forte appello per la sicurezza nel Paese\n\u00c8 un appello forte e chiaro alla sicurezza quello lanciato dai vescovi della Provincia ecclesiastica di Ibadan, in Nigeria, al termine della loro prima riunione del 2021, svoltasi il 25 e 26 gennaio presso il Jubilee Conference Centre della citt\u00e0. Il richiamo dei presuli di Ibadan, Ilorin, Ondo, Oyo, Ekiti e Osogbo \u00e8 contenuto\n[in un lungo comunicato](https://recowacerao.org/construindo-a-nigeria-sob-a-regra-da-lei-construire-le-nigeria-sous-letat-de-droit-building-up-nigeria-under-the-rule-of-law/) in cui si denunciano nettamente le mancanze del governo nella gestione della sicurezza nazionale. In primo luogo, i presuli evidenziano \u201cl'insincerit\u00e0, gli interessi egoistici l\u2019assenza di volont\u00e0 politica\u201d con cui le autorit\u00e0 hanno pi\u00f9 volte gestito le attivit\u00e0 dei mandriani Fulani che hanno portato conflitti, \u201cdistruzione di vite e di propriet\u00e0, dolore indicibile e difficolt\u00e0 a cittadini innocenti\u201d. Per questo, i vescovi ribadiscono che \u00e8 compito dello Stato applicare la legge e sanzionare coloro che la violano, perch\u00e9 \u201cnessun nigeriano deve sentirsi al di sopra del diritto\u201d. Di qui, l\u2019auspicio della Chiesa di Ibadan affinch\u00e9 si provveda ad \u201cuna revisione del sistema di sicurezza nazionale, quanto mai necessario\u201d, considerati i continui \u201cfocolai\u201d di scontri che esplodono sul territorio, la mancanza di \u201cun controllo efficace\u201d delle \u201catrocit\u00e0\u201d commesse dai jihadisti di Boko Haram per oltre un decennio e le recenti proteste popolari contro gli abusi e le violenze perpetrati dalla Sars, le speciali forze di polizia anti-rapina. L\u2019atteggiamento inefficiente del governo, denunciano i vescovi, \u00e8 indice di un potere che si esercita a vantaggio di pochi e a spese della sicurezza dell\u2019intera nazione. \u201cNoi vescovi \u2013 prosegue la nota \u2013 ci uniamo a tutti i nigeriani di buona volont\u00e0 nel chiedere alle autorit\u00e0 di consentire iniziative alternative e legali alle forze di sicurezza attuali, cos\u00ec da tutelare la vita e la propriet\u00e0 di tutti i cittadini\u201d. Tali iniziative \u201cmeritano di essere sostenute e ottimizzate come complementari\u201d, scrivono ancora i presuli, a beneficio dell\u2019intera popolazione. Altro punto focale del documento episcopale \u00e8 la pandemia da Covid-19: da un lato, i vescovi esprimo il loro apprezzamento per la fede dimostrata dalla popolazione durante il lockdown, una fede espressa con la preghiera familiare e con le opere di carit\u00e0 e di misericordia. Uguale apprezzamento i presuli lo manifestano nei confronti delle molte organizzazioni religiose e civili, nonch\u00e9 delle singole persone che si sono prese cura \u201cdei poveri, dei malati, degli anziani e dei vulnerabili\u201d. Lo stesso governo, federale e statale, viene lodato per come ha gestito la pandemia, mentre tutta la popolazione viene inviatata a non abbassare la guardia perch\u00e9 l\u2019emergenza sanitaria continua a sussistere e \u201crimane mortale\u201d. \u201cEsortiamo le autorit\u00e0 e i mass-media \u2013 scrivono i vescovi - a sostenere l'educazione e l'informazione del pubblico, a fornire pi\u00f9 possibilit\u00e0 per i test rapidi e a non permettere a nessuno di usare la pandemia per guadagni o interessi egoistici\u201d. Quanto al vaccino anti-Covid, la Chiesa di Ibadan chiede che i medici nigeriani li valutino in modo appropriato, cos\u00ec da rassicurare la popolazione sulla loro efficacia. E ancora: i presuli denunciano le carenze del sistema educativo nazionale, nonostante esso sia \u201cil fondamento di una buona cittadinanza\u201d. Chiedendo \u201ccon urgenza\u201d un tavolo di confronto che faccia \u201ctutto il possibile per salvare il sistema educativo fallimentare della Nigeria\u201d, i vescovi esortano a gran voce le autorit\u00e0 statali a non sottovalutare mai l\u2019importanza della formazione e delle strutture che ad essa si dedicano, cercando \u201cuna rapida soluzione\u201d l\u00e0 dove sussistano criticit\u00e0 e difficolt\u00e0 di gestione. \u201cCi appelliamo alle organizzazioni religiose e pubbliche e ai cittadini \u2013 prosegue il comunicato \u2013 affinch\u00e9 rafforzino e promuovano l\u2019emancipazione e l'occupazione dei giovani\u201d, offrendo loro maggiori opportunit\u00e0. Il tutto con l\u2019obiettivo di favorire \u201cla diffusione della cultura dell\u2019onest\u00e0 e della verit\u00e0\u201d, perch\u00e9 senza di essa \u201cnon si possono fare molti progressi\u201d.\u201d Se ci uniamo tutti per abbracciare la verit\u00e0 ovunque essa si trovi \u2013 scrivono i presuli - salviamo le nostre vite e arriveremo molto pi\u00f9 velocemente ad avere un Paese migliore per tutti\u201d. Un altro paragrafo del lungo documento episcopale \u00e8 dedicato, invece, all\u2019Anno di San Giuseppe, indetto da Papa Francesco per commemorare il 150.mo anniversario dalla proclamazione dello sposo della Vergine Maria a Patrono della Chiesa universale. In corso fino al prossimo 8 dicembre, lo speciale Anno \u2013 spiegano i vescovi nigeriani \u2013 incoraggia i fedeli \u201cad evidenziare e promuovere le responsabilit\u00e0 e le virt\u00f9 della paternit\u00e0\u201d. Un\u2019ulteriore riflessione, poi, viene riservata al \u201c [Documento di Kampala](https://www.vaticannews.va/it/chiesa/news/2021-01/documento-kampala-50-anni-del-secam.html)\u201d diffuso il 21 gennaio dal Secam (Simposio delle Conferenze Episcopali dell'Africa e del Madagascar) al termine del suo Giubileo per i 50 anni di fondazione, celebrato dal luglio 2018 al luglio 2019. Il documento, ricordano i vescovi nigeriani, invita \u201cil popolo di Dio in Africa e Madagascar a studiare la vita di Ges\u00f9 nei Vangeli, per seguirLo pi\u00f9 da vicino, in modo da ricevere da Lui la pienezza di vita\". Di qui, l\u2019invito rivolto a tutti \u201ci sacerdoti, religiosi, seminaristi e fedeli laici affinch\u00e9 conoscano, studino e mettano in pratica tale documento in base alle esigenze pastorali concrete\u201d. (IP)\n3 febbraio - IRLANDA Giornata internazionale fraternit\u00e0 umana. Vescovi: promuovere dialogo tra religioni e culture\nDomani, 4 febbraio, verr\u00e0 celebrata per la prima volta la Giornata internazionale della fraternit\u00e0 umana, indetta dalle Nazioni Unite. L\u2019evento vedr\u00e0 la partecipazione anche di Papa Francesco che si unir\u00e0 virtualmente alle iniziative in programma per domani pomeriggio. La ricorrenza cadr\u00e0 nell\u2019anniversario del \u201c\n[Documento sulla fratellanza umana per la pace mondiale e la convivenza comune](http://www.vatican.va/content/francesco/it/travels/2019/outside/documents/papa-francesco_20190204_documento-fratellanza-umana.html)\u201d, siglato ad Abu Dhabi, negli Emirati Arabi, il 4 febbraio 2019 da Papa Francesco e del Grande Imam di Al-Azhar, Ahmad Al-Tayyib. La Giornata ha ricevuto il plauso, tra gli altri, della Conferenza episcopale irlandese: [in una nota a firma di Monsignor Alan McGuckian](https://www.catholicbishops.ie/2021/02/03/bishop-alan-mcguckian-sj-welcomes-the-first-international-day-of-human-fraternity/), presidente del Consiglio dei vescovi per la Giustizia e la pace, si afferma: \u201cCi\u00f2 che ci unisce tutti come esseri umani e come credenti in Dio \u00e8 di pi\u00f9 di ci\u00f2 che, troppo facilmente, viene evidenziato come causa di divisione\u201d. Il \u201cDocumento sulla fratellanza\u201d, continua il presule, sottolinea \u201cle sfide che tutti noi affrontiamo, tra cui l'ingiustizia, la povert\u00e0, l'estremismo e il degrado ambientale\u201d presenti nel mondo. Di qui, l\u2019invito della Chiesa cattolica irlandese a guardare all\u2019esempio del Buon Samaritano che, come sottolineato dal Pontefice nell\u2019Enciclica \u201c [Fratelli tutti](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d, non passa oltre, ma \u201csupera tutte le barriere culturali, religiose e storiche per prendersi cura del suo prossimo\u201d. L\u2019auspicio dei vescovi di Dublino, dunque, \u00e8 che nella giornata di domani i fedeli \u201criflettano su questo tema ed aumentino i loro sforzi in favore del dialogo interreligioso e interculturale, promuovendo una cultura della tolleranza, dell\u2019accettazione dell\u2019altro e del vivere insieme pacificamente, cos\u00ec da contribuire alla riduzione significativa di molti problemi economici, sociali, politici e ambientali che pesano cos\u00ec tanto su gran parte dell'umanit\u00e0\". Citando, infine, l\u2019incipit del \u201cDocumento sulla fratellanza\u201d, Monsignor McGuckian conclude: \u201cLa fede porta il credente a vedere nell\u2019altro un fratello da sostenere e da amare. Dalla fede in Dio, che ha creato l\u2019universo, le creature e tutti gli esseri umani, uguali per la Sua Misericordia, il credente \u00e8 chiamato a esprimere questa fratellanza umana, salvaguardando il creato e tutto l\u2019universo e sostenendo ogni persona, specialmente le pi\u00f9 bisognose e povere\u201d. (IP)\n3 febbraio - STATI UNITI Vescovi salutano nuove misure contro discriminazioni razziali e per riformare il sistema carcerario\nI vescovi degli Stati Uniti accolgono con favore due nuovi ordini esecutivi del Presidente Joe Biden finalizzati a promuovere l\u2019uguaglianza razziale nell\u2019ambito delle politiche abitative e carcerarie negli Stati Uniti. Nello specifico, la prima misura ripristina l\u2019\"Affirmatively Furthering Fair Housing Regulation\" (Affh), un provvedimento varato nel 2015 dall'Amministrazione Obama per rendere pi\u00f9 efficaci le disposizioni introdotte nel 1968 contro la segregazione residenziale ai danni delle minoranze. La scorsa estate il provvedimento era stato abolito per essere sostituito da un nuovo regolamento intitolato \u201cPreserving Community and Neighborhood Choice\u201d (\u201cTutelare la scelta della comunit\u00e0 e del vicinato\u201d) che di fatto vanificava il contrasto a pratiche discriminatorie come la negazione di investimenti di riqualificazione urbana nei quartieri abitati da minoranze o nella vendita e nell\u2019affitto delle case. Il secondo ordine esecutivo, invece, impone al Dipartimento della Giustizia di non rinnovare i suoi contratti con le carceri private a livello federale. Negli Stati Uniti, infatti, un numero significativo degli oltre due milioni di condannati a pene detentive \u00e8 rinchiuso in strutture private, note per le cattive condizioni in cui sono detenuti i prigionieri e per il comportamento spesso brutale delle guardie carcerarie. La misura \u00e8 il primo passo di una pi\u00f9 vasta riforma del sistema carcerario annunciato da Biden per renderlo meno discriminatorio e favorire la riabilitazione e il reinserimento sociale dei carcerati. Secondo i vescovi, le due misure sono un primo passo nella buona direzione. In questo senso si esprime una\n[dichiarazione](https://www.usccb.org/news/2021/us-bishop-chairmen-welcome-administrations-racial-equity-actions-housing-and-prisons) firmata da monsignor Paul S. Coakley, presidente della Commissione per la giustizia e lo sviluppo umano della Conferenza episcopale (Usccb), e da monsignor Shelton J. Fabre, presidente della Commissione episcopale contro il razzismo. La nota osserva che abrogazione del regolamento Affh disposta sotto la Presidenza Trump aveva ridotto al minimo la responsabilit\u00e0 dell\u2019amministrazione pubblica di promuovere con misure \u201caffermative\u201d l\u2019accesso equo alla casa. Per la Chiesa americana, invece, il \u201cgoverno federale ha un ruolo fondamentale da svolgere per superare e correggere la storia di discriminazione che ha segnato il Paese\u201c. I vescovi esprimono quindi l\u2019auspicio che la nuova Amministrazione porti avanti questo \u201cimportante lavoro di promozione dell\u2019equit\u00e0 abitativa e della dignit\u00e0 umana\u201d. Analogamente essi plaudono anche il mancato rinnovo dei contratti ai centri di detenzione privata, sulla cui efficacia la Conferenza episcopale (Usccb) ha pi\u00f9 volte espresso forti dubbi. Il loro auspicio \u00e8 che la nuova misura si estenda anche ai centri di detenzione degli immigrati irregolari. Dal suo primo giorno alla Casa Bianca, il 20 gennaio, Biden ha firmato numerosi ordini esecutivi, molti dei quali hanno smantellato alcune decisioni prese dalla precedente amministrazione di Donald Trump. Diverse misure hanno incontrato il favore e il sostegno dei vescovi, come quelle sociali e quelle riguardanti gli immigtati. Ferma invece loro opposizione alle misure sull\u2019aborto. (LZ)\n3 febbraio - MONDO Caritas Italiana e Focsiv chiedono che i vaccini vengano assicurati anche ai paesi pi\u00f9 poveri\nGli stati dovrebbero accrescere la capacit\u00e0 di regolazione internazionale e di mobilitazione finanziaria per sostenere i sistemi sanitari pubblici e la crescita di imprese nel settore della salute anche nei paesi impoveriti. Lo affermano Caritas Italiana e Focsiv che in un comunicato evidenziano le disuguaglianze emerse con la pandemia di Covid-19. Nell\u2019ambito della campagna \u201cDacci il nostro pane quotidiano\u201d lanciata per sensibilizzare le comunit\u00e0 cristiane e tutta l\u2019opinione pubblica sui temi della fame, della povert\u00e0, del lavoro, dell\u2019educazione, delle disuguaglianze, l\u2019organismo pastorale della Conferenza episcopale e la Federazione degli organismi cristiani di volontariato, approfondiscono la questione dell\u2019accesso ai vaccini, che non ha una valenza solo di carattere finanziario e di potere economico tra gli stati, ma riguarda anche le diverse strutture e capacit\u00e0 dei sistemi nazionali. Per i paesi impoveriti, inoltre, la questione \u00e8 pi\u00f9 complessa a causa dei sistemi di trasporto e della organizzazione logistica, come ad esempio l\u2019insufficiente disponibilit\u00e0 di celle frigorifere per l\u2019immagazzinamento, conservazione e distribuzione, che in alcuni casi \u00e8 inesistente. A questo, aggiungono Caritas Italiana e Focsiv, si sovrappone il problema della distribuzione e somministrazione della vaccinazione nei tanti villaggi e piccole citt\u00e0 disperse in vasti territori, dove sono assenti medici e personale infermieristico. A titolo esemplificativo, mentre in Guinea, Liberia e Sierra Leone la densit\u00e0 dei medici \u00e8 di 4,5 ogni 100mila abitanti, la media italiana \u00e8 di circa 376 medici ogni 100mila abitanti. A tal proposito sono tante le iniziative che stanno nascendo per sensibilizzare l\u2019Italia e l\u2019Unione Europea e l\u2019Organizzazione Mondiale del Commercio affinch\u00e9 gli stati possano produrre direttamente vaccini e farmaci salva-vita scavalcando l\u2019esclusivit\u00e0 dei brevetti e considerando i vaccini anti-covid un bene comune per l\u2019umanit\u00e0. Per Caritas e Focsiv occorre mettere in pratica quanto indicato da Papa Francesco nella Laudato Si\u2019, \u201ccambiare il modello di sviluppo globale\u201d perch\u00e9 sorgano \u201cnuovi modelli di progresso\u201d, cosa che implica una riflessione responsabile \u201csul senso dell\u2019economia e sulla sua finalit\u00e0, per correggere le sue disfunzioni e distorsioni\u201d. La campagna \u201cDacci il nostro pane quotidiano\u201d, promossa sul portale\n[www.insiemepergliultimi.it](http://www.insiemepergliultimi.it/), dove vengono presentati interventi in Africa, Medio Oriente, Asia, America Centrale, America Latina, Europa dell\u2019Est e Balcani, con la partnership di AgenSIR, Agenzia DIRE, L\u2019Osservatore Romano, Avvenire, Famiglia Cristiana, Federazione Italiana Settimanali Cattolici, TV2000, Radio InBlu, Radio Vaticana, Vatican News, Banca Etica e Pontificia Universit\u00e0 Lateranense, evidenzia, inoltre, che altra disuguaglianza messa in luce dalla pandemia riguarda la capacit\u00e0 produttiva di medicinali e di attrezzature medicali. Nei paesi impoveriti non c\u2019\u00e8 industrializzazione del settore sanitario e tutto dipende da costose importazioni dall\u2019estero e dall\u2019aiuto dei paesi pi\u00f9 ricchi. Oggi, inoltre, gli stati devono trattare con le grandi multinazionali per avere accesso al vaccino, in parte finanziandole con denaro pubblico. L\u2019egemonia dei colossi farmaceutici \u00e8 ancora pi\u00f9 evidente con la corsa dei governi nazionali a concorrere tra di loro per ottenere sia i migliori contratti che i vaccini al minor prezzo. Da tale mercato restano fuori i paesi pi\u00f9 poveri. A tutto ci\u00f2 si deve aggiungere la difficolt\u00e0 di ottenere le licenze di produzione per la protezione dei diritti di propriet\u00e0 intellettuale sui vaccini, dunque, seppure i paesi impoveriti avessero capacit\u00e0 produttiva, si troverebbero a dover negoziare il pagamento dell\u2019utilizzo dei brevetti, su un prodotto che apparentemente \u00e8 riconosciuto come bene pubblico globale. (TC)\n3 febbraio - ITALIA La miracolosa immagine della Vergine di Forl\u00ec scampata al fuoco e l\u2019invocazione ai tempi del coronavirus\nIllesa dalle fiamme. Il devastante incendio divampato all\u2019interno di una scuola di Forl\u00ec nella notte tra il 4 ed il 5 febbraio 1428 non ha minimamente intaccato la bellezza dell\u2019immagine mariana che un maestro, un certo Lombardino da Riopetroso, aveva affisso sulle pareti di un\u2019aula. Domato il rogo, tra le macerie dell\u2019edificio ci si accorse che quella xilografia, una stampa su carta, non aveva subito alcun danno, neanche un annerimento provocato dal fumo. Subito si riconobbe la straordinariet\u00e0 dell\u2019accaduto. \u201cDa allora \u2013 racconta a Vatican News don Giovanni Amati, responsabile dell'Ufficio Comunicazioni sociali della diocesi di Forl\u00ec Bertinoro \u2013 quell\u2019immagine cos\u00ec fragile, subito portata in processione all\u2019interno della Cattedrale \u00e8 pregata dalla popolazione locale nei momenti di prova come guerre, terremoti, calamit\u00e0, malattie ed epidemie. E non \u00e8 mai mancata la protezione della Vergine\u201d. Quest\u2019anno la dura prova del lutto, della malattia e della crisi economica a causa della pandemia rende la festa particolarmente sentita. \u201cDurante il lockdown, lo scorso 19 aprile 2020, il vescovo monsignor Livio Corazza ha voluto portare l\u2019immagine in un pellegrinaggio solitario per le vie del centro di Forl\u00ec. Le celebrazioni del 4 febbraio, precedute da una novena di preparazione, sono vissute nel rispetto delle misure di sicurezza per il contenimento del contagio. I bambini hanno partecipato domenica scorsa alla tradizionale \u201cfiorita\u201d, facendo pervenire i loro disegni e fiori: evitando assembramenti, sono stati deposti fuori dalla cattedrale ai piedi della colonna della Madonna del Fuoco. Don Giovanni Amati ricorda l\u2019edizione speciale della fiorita celebrata l\u20198 maggio del 1986. \u201cFu organizzata in occasione della visita pastorale in Romagna di san Giovanni Paolo II che omaggi\u00f2 la Madonna con un mazzo di fiori\u201d. Prima di lui altri tre Papi s hanno sostato in preghiera davanti alla Vergine del Fuoco: Pio VI nel 1782, mentre era in viaggio per Vienna; Pio VII nel 1814, reduce dalla prigionia in Francia sotto Napoleone; Pio IX nel corso di una visita nel 1857. Poco si conosce di questa sacra effige la cui bellezza \u00e8 rimasta immutata nei secoli: \u201csappiamo solo che fu portata a Forl\u00ec dal maestro Lombardino \u2013 spiega don Giovanni Amati - e che probabilmente fu realizzata da un circolo di artisti bolognesi del Quattrocento. Inizialmente collocata in un sacello laterale della cattedrale, nel Seicento trov\u00f2 definitiva sistemazione in una grande cappella ad essa dedicata. E\u2019 una composizione molto popolata: al suo interno sono rappresentate una trentina di figure. Al centro c\u2019\u00e8 la Vergine con il Bambino che si aggrappa teneramente alla veste materna. Ai loro lati ci sono il sole e la luna. In alto le scene dall\u2019Annunciazione e della Crocefissione\u201d. Una corte di santi invece decora la composizione. Si riconoscono i dodici apostoli e due figure femminili. \u201cProbabilmente si tratta di Santa Dorotea e Santa Caterina di Alessandria. Tra i santi figurano Giorgio, Francesco, Antonio abate, Girolamo, Cristoforo, Giovanni Battista, Lorenzo e Petronio\u201d. (PO)\n3 febbraio FILIPPINE Elevata a Santuario diocesano la parrocchia Sant'Andrea Kim Taegon di Bucalan\n\u00c8 stata elevata allo status di \u201cSantuario diocesano\u201d la parrocchia di Bucalan, nelle Filippine, dedicata al coreano Sant\u2019Andrea Kim Tageon. La cerimonia \u2013\n[informa il sito web dei vescovi filippini](https://cbcpnews.net/cbcpnews/bulacan-parish-dedicated-to-korean-saint-now-a-diocesan-shrine/) \u2013 si \u00e8 tenuta il 30 gennaio ed \u00e8 stata aperta da una processione fluviale di un\u2019immagine del Santo, cos\u00ec da rievocarne l\u2019arrivo a Lolomboy, avvenuto alla met\u00e0 del 1800. A presiedere il rito, il vescovo di Malolos, Monsignor Dennis Villarojo che, nella sua omelia, ha esortato i fedeli ad \u201cimparare\u201d da Sant\u2019Andrea, primo sacerdote coreano martire, il quale \u201ccomprese molto bene cosa significa vivere una vita ispirata da Dio\u201d. Al termine della Messa, il vescovo ha benedetto il nuovo Museo per i pellegrini adiacente al Santuario: costruito in stile coreano e caratterizzato da una pagoda a 15 livellI, lo spazio espositivo \u00e8 gestito dalla chiesa locale insieme alle \u201cSuore di Sant\u2019Andrea\u201d, una congregazione di religiose coreane da tempo presente a Lolomboy per promuovere la devozione del loro fondatore. L\u2019elevazione della parrocchia a Santuario si \u00e8 tenuta in concomitanza del 200.mo anniversario della nascita di Sant\u2019Andrea Kim. Per l\u2019occasione, la Chiesa cattolica della Corea del Sud ha indetto uno speciale Giubileo, inaugurato il 29 novembre 2020 e che si concluder\u00e0 il prossimo 27 novembre. Andrea Kim nasce, infatti, nel 1821; battezzato all\u2019et\u00e0 di 15 anni, studia nel Seminario di Macao. Alla met\u00e0 dell\u2019800, i disordini scoppiati nel Paese lo portano a continuare il suo percorso formativo nel convento domenicano di Lolomboy, dove resta fino al 1844. Ordinato sacerdote e rientrato in Corea, a Seoul, inizia ad evangelizzare la popolazione locale, ma in seguito alle persecuzioni avviate dalla dinastia Joseon, viene arrestato e decapitato nel settembre 1846. Canonizzato insieme ad altri 102 martiri coreani da Giovanni Paolo II a Seoul il 6 maggio 1984, il Santo viene ricordato il 20 settembre. Da sottolineare che l\u2019Unesco, durante la sua 40.ma Conferenza generale, ha concesso il suo patrocinio al Giubileo di Sant\u2019Andrea: [come ha spiegato Monsignor Lazzaro You Heung-sik](https://www.vaticannews.va/it/chiesa/news/2020-12/corea-sud-monsignor-lazzaro-giubileo-andrea-martini.html), vescovo della diocesi coreana di Daejeon e responsabile dell\u2019organizzazione dello speciale Anno, ci\u00f2 \u00e8 avvenuto perch\u00e9 \u201cl\u2019Unesco ha riconosciuto la grande eredit\u00e0 umana e culturale che questo Santo ha lasciato non solo alla chiesa in Corea, ma anche al mondo intero\u201d. Andrea Kim \u00e8 stato, infatti, \u201cun instancabile sostenitore dei diritti umani ed insegn\u00f2 che tutte le persone sono preziosi figli e figlie di Dio, sia coloro che appartenevano alle classi sociali alte sia a quelle pi\u00f9 basse nel sistema delle caste dell\u2019epoca\u201d. In tal modo, egli \u201cintrodusse il valore universale dell\u2019umanit\u00e0 ai coreani\u201d. Infine, da segnalare che a Solmoe, sul luogo di nascita del martire coreano, dove sorge gi\u00e0 un Santuario a lui dedicato, durante il Giubileo verr\u00e0 realizzato un apposito Centro pastorale con una capienza di oltre 3mila persone. Qui, il 18 dicembre si terr\u00e0 l\u2019ordinazione diaconale di dieci seminaristi. (IP)\n3 febbraio - INDONESIA Gli aiuti della Caritas alla popolazione, colpita da terremoto e inondazioni\nIl 2021 si \u00e8 aperto in modo drammatico per l\u2019Indonesia: a gennaio, infatti, il Paese \u00e8 stata colpito a pi\u00f9 riprese da calamit\u00e0 naturali: un terremoto di magnitudo 6,2, ha raggiunto Sulawesi, provocando almeno 50 vittime; successivamente, violente inondazioni hanno devastato 11 dei 14 distretti e citt\u00e0 della Provincia del Sud Kalimantan, uccidendo almeno 24 persone e costringendone oltre 700mila alla fuga. Al loro fianco \u00e8 prontamente scesa la Caritas nazionale (Karina) che, insieme alla Caritas di Banjarmasin, ha allestito, all\u2019interno della Cattedrale diocesana della Sacra Famiglia, un Centro di distribuzione di beni di prima necessit\u00e0 e una mensa per i bisognosi. \u201cAbbiamo iniziato a distribuire aiuti alle vittime il 16 gennaio \u2013 spiega Francis Xavier Rudy Djong, direttore dell\u2019organismo caritativo di Banjarmasin \u2013 ma si dovr\u00e0 continuare almeno fino a marzo\u201d, perch\u00e9 l\u2019emergenza non accenna a diminuire. Finora, sono state raggiunte 80 localit\u00e0 di 6 diversi distretti che hanno ricevuto \u201c4.500 pacchi di cibo, indumenti, coperte, acqua potabile e cure mediche gratuite\u201d. Aiuti importanti, spiega ancora Djong, che hanno visto anche \u201cla collaborazione di gruppi umanitari locali musulmani e buddisti\u201d. Il medesimo supporto la Caritas lo garantisce anche alle migliaia di persone colpite dal terremoto, attualmente alloggiate in alcune tendopoli. Da ricordare che per loro Papa Francesco aveva levato un appello\n[all\u2019Angelus di domenica 17 gennaio](https://www.vaticannews.va/it/papa/news/2021-01/papa-francesco-post-angelus-sulawesi-indonesia-vittime.html), esortando i fedeli a \u201cpregare insieme per i nostri fratelli di Sulawesi, per i defunti, per i feriti, e per quanti hanno perso la casa e il lavoro\u201d. Medesima vicinanza e solidariet\u00e0 era stata espressa dal Pontefice in un telegramma a firma del Segretario di Stato, Pietro Parolin. (IP)\n3 febbraio - AFRICA Appello Gesuiti: #Coronavirus non faccia dimenticare dramma Aids\nLa pandemia da Covid-19 non deve far dimenticare che il virus Hiv e l\u2019Aids sono ancora una grave minaccia per l\u2019Africa e il Madagascar:\n[lo afferma la Conferenza dei Gesuiti per il continente (Jcam)](https://www.aciafrica.org/news/2763/jesuits-in-africa-and-madagascar-decry-shift-in-attention-from-hiv-and-aids), esortando ad \u201cazioni forti e coordinate\u201d per contrastare questa drammatica situazione. In una nota pubblicata in vista dell\u2019Assemblea dell\u2019Ajan (Africa Jesuit Aids Network), in programma dal 4 al 6 febbraio, il presidente del Jcam, padre Agbonkhianmeghe Orobator evidenzia che lo spostamento dell\u2019attenzione globale sul coronavirus ha comportato una diminuzione delle risorse per la lotta all\u2019Aids \u201ccome se questa malattia fosse ormai superata. Ma si tratta di una percezione errata, perch\u00e9 il virus Hiv \u00e8 e rimane una minaccia\u201d. Non solo: il Covid-19 ha avuto ricadute pi\u00f9 pesanti proprio sulle persone malate di Aids per due motivi: in primo luogo, spiega padre Orobator, esse \u201csono pi\u00f9 vulnerabili al coronavirus a causa di un sistema immunitario gi\u00e0 indebolito dall\u2019Hiv\u201d; in secondo luogo, questi malati ora \u201cnon hanno pi\u00f9 le stesse risorse di prima a disposizione\u201d per cercare di vincere la loro patologia. Di qui, il suggerimento del religioso a \u201cdiversificare le fonti di finanziamento, cos\u00ec da non dover fare affidamento solo sui donatori esterni\u201d, e poter davvero rispondere alle esigenze dei fedeli \u201calla luce dei segni dei tempi\u201d. Il mondo, infatti, conclude il direttore del Jcam, vede sempre pi\u00f9 \u201cun aumento delle conseguenze di malattie, disuguaglianze e iniquit\u00e0, accompagnato da una crescente mancanza di accesso ai farmaci e alle medicine per i poveri\u201d. Per questo, i Gesuiti ribadiscono il loro impegno nella \u201cadvocacy in favore della salute pubblica e della giustizia sociale\u201d. Dal suo canto, il direttore dell\u2019Ajan, padre Ismael Matambura, punta a \u201cmigliorare la capacit\u00e0 di gestione, valutazione, monitoraggio e misurazione dell\u2019organismo in relazione all'impatto dell\u2019Aids sul territorio\u201d. Per questo, il network investir\u00e0 sulla formazione e l\u2019avvio di progetti specifici, guardando agli Obiettivi per lo sviluppo sostenibile e le priorit\u00e0 della salute pubblica mondiale. Con sede nell'arcidiocesi di Nairobi, in Kenya, l\u2019Ajan facilita e coordina gli sforzi dei membri della Compagnia di Ges\u00f9 nella lotta contro l'Hiv e l'Aids in Africa attraverso il networking, la comunicazione, lo sviluppo delle capacit\u00e0, l'advocacy, la raccolta di fondi e la mobilitazione di risorse. Nel dettaglio, l\u2019organismo offre servizi quali la cura e il trattamento dell'Hiv, la consulenza spirituale e psicosociale nonch\u00e9 lo sviluppo umano integrale dei malati attraverso la donazione di mezzi di sussistenza e il supporto all'istruzione per gli orfani e i bambini vulnerabili. (IP)\n3 febbraio - SVIZZERA Crescono i confronti fra vescovi e donne nell\u2019ambito del percorso \u201cInsieme in cammino per rinnovare la Chiesa\u201d\nLa Conferenza episcopale svizzera (CES) e la Lega svizzera delle donne cattoliche (LSFC) proseguiranno nelle prossime settimane i colloqui avviati nell\u2019ambito del percorso \u201cInsieme in cammino per rinnovare la Chiesa\u201d, il processo che i vescovi hanno deciso di intraprendere per il rinnovamento della Chiesa coinvolgendo giovani, adulti, religiosi e migranti. Durante l\u2019incontro del 21 gennaio scorso per discutere le sette aspettative definite dalle donne cattoliche, riferisce il portale della Chiesa svizzera, non \u00e8 stato esaurito l\u2019ordine del giorno ed \u00e8 stato deciso di fissare un nuovo appuntamento. Dovr\u00e0 essere precisato come intendere la richiesta della Lega svizzera delle donne cattoliche della creazione di punti di mediazione/contatto per le questioni di genere. Saranno, in tal senso, valutate, anzitutto, le varie strutture e le iniziative gi\u00e0 presenti nelle diocesi. Verr\u00e0 inoltre chiarito se occorrer\u00e0 elaborare progetti pilota nelle varie diocesi per l\u2019istituzione di punti di mediazione/contatto per le questioni di parit\u00e0 di genere che identifichino anche le relative responsabilit\u00e0 e competenze. Nel corso dei lavori la Lega svizzera delle donne cattoliche e il Consiglio delle donne della Conferenza episcopale svizzera hanno espresso apprezzamento ai vescovi per aver accettato di sostenere un colloquio sulla \u201csacramentalit\u00e0 nella Chiesa\u201d, per la cooperazione costruttiva e per aver manifestato la volont\u00e0 di difendere congiuntamente l\u2019uguaglianza di genere all\u2019interno della Chiesa cattolica. Alla sessione di lavoro la delegazione della Conferenza episcopale svizzera era rappresentata da monsignor Denis Theurillat, vescovo ausiliare di Basilea, e da Marlies H\u00f6chli, del Consiglio delle donne della CES, mentre la delegazione della Lega svizzera delle donne cattoliche da Iva Boutellier, membro del comitato, e Simone Curau-Aepli, presidente. Vi hanno preso parte anche Erwin Tanner, segretario generale della CES, e Karin Ottiger, co-direttore generale della LSFC. (TC))\n3 febbraio - REGNO UNITO Appello vescovi al governo: sostenere giustizia e pace nel Tigray\n(VNSIntensificare l\u2019assistenza per le vittime delle violenze nella regione del Tigray, in Etiopia, e sostenere le iniziative di pace: \u00e8 quanto chiede la Conferenza episcopale di Inghilterra e Galles al governo britannico, in relazione al Paese africano, da novembre 2020 divenuto teatro di guerra tra le forze regolari etiopiche e quelle del Fronte popolare di liberazione del Tigray. Un conflitto che ha gi\u00e0 provocato molte vittime e oltre un milione di sfollati.\n[In una lettera a firma di Monsignor Paul Swarbrick](https://www.cbcew.org.uk/bishop-calls-on-uk-government-to-support-justice-and-peace-in-tigray/), responsabile per l\u2019Africa dei vescovi inglesi, si legge: \"Siamo consapevoli delle atrocit\u00e0 avvenute nel Tigray e del proseguimento del conflitto, senza pace in vista. Siamo altres\u00ec particolarmente preoccupati per le notizie su numerosi casi di violenza sessuale e sottolineiamo l\u2019urgente bisogno di garantire la protezione dei gruppi vulnerabili, specialmente delle donne e delle ragazze\u201d. Al contempo, i presuli di Inghilterra e Galles lanciano l\u2019allarme sull\u2019emergenza umanitaria: \u201cMolte persone muoiono ogni giorno per mancanza di cibo, acqua, medicine e altri beni essenziali \u2013 affermano - Questa situazione \u00e8 aggravata da blocchi che impediscono alle agenzie di soccorso di raggiungere gli sfollati, fuggiti dai combattimenti\u201d. Di qui, l\u2019appello dei presuli ad un intervento urgente da parte del governo britannico: \"Poich\u00e9 la situazione continua a peggiorare \u2013 spiega Monsignor Swarbrick \u2013 vi imploro di raddoppiare l'assistenza del Regno Unito alle persone colpite dal conflitto e il sostegno diplomatico per le iniziative di pace\u201d. L\u2019auspicio del presule \u00e8 che si possa \u201cribadire l'importanza fondamentale che ogni parte in causa rispetti il diritto internazionale, anche in relazione alla sistemazione sicura dei rifugiati\u201d. La lettera del vescovo si conclude con l\u2019esortazione, rivolta ai fedeli, alla preghiera per la popolazione del Tigray e per tutti coloro che operano in favore della giustizia e della pace. Infine, la Chiesa cattolica inglese ricorda che si possono sostenere [le iniziative del Cafod](https://cafod.org.uk/News/Emergencies-news/Ethiopia-s-Tigray-crisis), l'agenzia cattolica per lo sviluppo oltremare legata alla Conferenza episcopale nazionale, che da diversi mesi sta fornendo assistenza umanitaria all\u2019Etiopia. In particolare, \u201csi stanno sostenendo i centri locali sanitari per fornire cure vitali e medicine alla popolazione, nonch\u00e9 aiuto psico-sociale alle comunit\u00e0 pi\u00f9 colpite dal conflitto\u201d. Ulteriori aiuti riguardano la costruzione di alloggi temporanei per gli sfollati e la distribuzione di generi alimentari e di kit igienico-sanitari e di prima necessit\u00e0 alle famiglie maggiormente in difficolt\u00e0. Insieme alla Caritas Internationalis e alla Chiesa cattolica etiope, \u00e8 stata organizzata anche la fornitura di acqua potabile per 30mila persone e il supporto nutrizionale per oltre 50mila bambini minori di 5 anni. Infine, si sta lavorando a progetti a lungo termine che includono la donazione di sementi e di materiale educativo alla popolazione locale. (IP)\n3 febbraio - STATI UNITI Mercoled\u00ec delle Ceneri: colletta vescovi per Europa centrale e orientale\nSi terr\u00e0 il 17 febbraio, Mercoled\u00ec delle Ceneri, la speciale colletta che la Conferenza episcopale degli Stati Uniti (Usccb) ha indetto in favore dei cattolici dell\u2019Europa centrale e orientale. Un gesto che -\n[spiegano i presuli sul loro sito web](https://www.usccb.org/news/2021/ash-wednesday-collection-brings-hope-catholics-central-and-eastern-europe) - vuole \u201cportare speranza\u201d nella regione, dove si continua a lavorare per ricostruire la vita religiosa e le attivit\u00e0 di assistenza sociale, impedite per anni dal regime sovietico. \u201cI cattolici dell\u2019Europa centrale e orientale \u2013 sottolinea l\u2019Usccb - hanno sopportato decenni di persecuzione anti-religiosa sotto il dominio sovietico ed hanno urgente bisogno di aiuto\u201d. Per questo, la colletta del 17 febbraio servir\u00e0 a \u201csostenere i seminari, la Pastorale giovanile, i servizi sociali e i centri pastorali, cos\u00ec come la costruzione e la ristrutturazione di chiese in 28 nazioni\u201d. Quest\u2019anno, un focus particolare sar\u00e0 dedicato \u201calla comunit\u00e0 cattolica del Kirghizistan\u201d, Paese \u201cspesso paragonato alla Svizzera per la sua bellezza e alla Siberia per la sua storia\u201d: qui, infatti, venivano deportati le persone di origine polacca e tedesca ritenute dissidenti. \u201cDurante la mia visita in Kirghizistan nel 2019 \u2013 spiega Monsignor Jeffrey M. Monforton, presidente della Sotto-commissione dell\u2019Uscbb per l'aiuto alla Chiesa nell'Europa centrale e orientale - sono rimasto commosso e colpito dal fervore religioso della gente, compresi i giovani, che riempiva le chiese\". \"Una delle esperienze pi\u00f9 toccanti del mio ministero \u2013 racconta - \u00e8 stata quella di amministrare il sacramento della Confermazione ad una donna anziana, residente in una casa di riposo. Era stata battezzata da bambina, ma i suoi genitori avevano avuto paura di farle fare la cresima. Per molti, molti anni ha pregato per ricevere il sacramento e quindi ha visto la mia visita come una risposta alle sue preghiere\u201d. \u201cIncoraggio i cattolici a sostenere la colletta del 17 febbraio \u2013 conclude il presule - perch\u00e9 i progetti sostenuti dalla generosit\u00e0 dei fedeli degli Stati Uniti avranno un impatto positivo sulla vita di molti fratelli dell'Europa centrale e orientale\". Da ricordare che, nel 2020, la Sotto-commissione presieduta da Monsignor Monforton ha devoluto 6,1 milioni di dollari in finanziamenti per 323 progetti in 25 Paesi. (IP)\n3 febbraio - GUYANA FRANCESE Un anno fa, pubblicata \u201cQuerida Amazonia\u201d. Monsignor Lafont: documento profetico\nUn documento \u201cprofetico\u201d: cos\u00ec Monsignor Emmanuel Lafont, vescovo emerito di Cayenne, nella Guyana francese, definisce l\u2019Esortazione apostolica di Papa Francesco \u201c\n[Querida Amazonia](https://www.vaticannews.va/it/papa/news/2020-02/esortazione-papa-querida-amazzonia-chiesa-volto-amazzonico.html)\u201d, ad un anno esatto dalla sua pubblicazione. Il testo \u00e8 frutto del Sinodo speciale per la Regione panamazzonica, svoltosi in Vaticano nell\u2019ottobre 2019, e che ha coinvolto nove Paesi di quel territorio, ovvero: Brasile, Venezuela, Guyana francese, Guyana britannica, Suriname, Colombia, Ecuador, Per\u00f9 e Bolivia. Diffusa il 2 febbraio 2020, l'Esortazione mirava a fornire alcune risposte alle sfide ecologiche, sociali e pastorali di quella regione dell\u2019America Latina. Dal documento, sottolinea il presule in un\u2019intervista pubblicata [dall\u2019agenzia cattolica Cathobel](https://www.cathobel.be/2021/02/le-synode-sur-lamazonie-continue-de-se-deployer/), emerge che \u201ctutto sulla Terra \u00e8 collegato\u201d e che i danni che l\u2019uomo provoca all\u2019ambiente fanno sorgere \u201cnuove sfide\u201d. \u201c\u00c8 urgente capire tutto ci\u00f2\u201d, aggiunge il vescovo emerito che nel 2019 era ancora in carica ed ha partecipato al Sinodo, auspicando un cambiamento, \u201cuna conversione\u201d nello stile di vita dell\u2019umanit\u00e0. Ricordando, poi, che \u201cQuerida Amazonia\u201d riporta quattro \u201csogni\u201d di Papa Francesco per il territorio \u2013 un sogno sociale, uno culturale, uno ecologico ed uno ecclesiale \u2013 Monsignor Lafont aggiunge: \u201cL\u2019Esortazione apostolica \u00e8 stata molto ben accolta in Amazzonia: il suo stile coinvolgente e i sogni che esprime sono stati molto apprezzati\u201d. Numerose, infatti, le iniziative che ne sono derivate: basti pensare, spiega il presule, al \u201cSinodo della Guyana francese\u201d, svoltosi un anno fa e che, proprio a partire da \u201cQuerida Amazonia\u201d, ha messo l\u2019accento \u201csulla riduzione delle disuguaglianze e la salvaguardia del Creato\u201d. Non solo: Monsignor Lafont ricorda che ad ottobre 2020 si \u00e8 svolta \u201c [la prima Assemblea Plenaria della Conferenza ecclesiale dell\u2019Amazzonia (Ceama)](https://www.vaticannews.va/it/chiesa/news/2020-10/brasile-amazzonia-chiesa-cenferenza-ecclesiale-ceama.html), organismo nato proprio dal Sinodo e che riunisce vescovi, religiosi e laici\u201d. Inoltre, l\u2019Esortazione apostolica, che tra i diversi temi affronta anche quello della difficolt\u00e0 di ricevere l\u2019Eucaristia per i fedeli residenti nelle zone pi\u00f9 remote dell\u2019Amazzonia, \u00e8 servita da strumento di riflessione in questo tempo di pandemia, in cui il divieto di celebrare la Messa con concorso di popolo per evitare la diffusione dei contagi ha costretto molte persone a restare lontane dal Sacramento della Comunione. Ma ci\u00f2 \u00e8 stata occasione di riflessione, conclude Monsignor Lafont: \u201cAi fedeli, ho spiegato che era arrivato il momento di condividere di pi\u00f9 la prima parte dell\u2019Eucaristia, cio\u00e8 la Parola. Ci siamo trovati in esilio, proprio come il popolo ebraico in passato. E come quel popolo, abbiamo riscoperto la potenza della Parola del Signore, l\u2019abbiamo onorata, meditata e condivisa di pi\u00f9, sentendoci in comunione con tutti i cristiani\u201d. (IP)\n2 febbraio - BELGIO Un questionario voluto dai vescovi rivela in che modo i fedeli stanno vivendo l\u2019attuale crisi sanitaria\n\u201cInvitiamo i cristiani e le loro comunit\u00e0 a continuare ad avere speranza nella preghiera, nel discernimento e nella creativit\u00e0. A trarre anche insegnamenti dalle esperienze, perch\u00e9 tutti gli sforzi compiuti non siano vani, ma ispirino nuovi modi di vivere da cristiani, nel servizio fraterno, nella preghiera e attraverso le celebrazioni\u201d: \u00e8 quanto scrivono ai fedeli i vescovi del Belgio dopo averli invitati a rispondere, lo scorso ottobre, a un questionario sull\u2019attuale crisi sanitaria. La Conferenza episcopale ha pubblicato il documento \u201cCerchiamo di essere anticorpi contro il virus dell\u2019indifferenza\u201d per condividere le riflessioni di quanti hanno aderito all\u2019indagine ricerca e per incoraggiare i cristiani ad affrontare la pandemia e le sue conseguenze. La ricerca rivela che \u201cmolti cristiani vedono questa crisi come un kairos, un \u2018momento di verit\u00e0\u2019 che rivela i punti di forza e di debolezza non solo della nostra Chiesa, ma anche della nostra societ\u00e0\u201d. Dalle risposte fornite sono emersi i drammi vissuti in questi mesi, personali, sociali, economici e spirituali, ma anche la consapevolezza che a viverli sono migliaia di persone in tutto il mondo; il coraggio di quanti si sono posti al servizio degli altri; le miriadi di iniziative concrete; le esigenze della vita spirituale; l\u2019importanza dei media e dei social network, per i contatti interpersonali e per le celebrazioni, ma anche il rischio di una frammentazione. Il questionario dei vescovi lascia emergere, poi, le tensioni tra chi ritiene che priorit\u00e0 della Chiesa debba essere il ripristino di tutte le liturgie - che tuttavia dipende dalle misure sanitarie stabilite dai Governi Federali e Regionali -, e chi considera, invece, essenziale la solidariet\u00e0 verso le persone pi\u00f9 colpite dalla pandemia; quelle tra chi crede che la Chiesa faccia \u201ctroppo poco\u201d, e chi, al contrario, testimonia i frutti della creativit\u00e0 di cristiani, comunit\u00e0 ed organizzazioni. Ma per i vescovi \u201cle diverse dimensioni della vita cristiana, lungi dall\u2019essere opposte, si rafforzano a vicenda\u201d. Concludendo poi le loro considerazioni i presuli ricordano le parole di Papa Francesco nel libro \u2018Ritorniamo a sognare\u2019: \u201cSe vogliamo uscire meno egoisti da questa crisi, dobbiamo lasciarci toccare dalla sofferenza degli altri\u201d. Quindi assicurano le loro preghiere per quanti hanno perso la vita a causa del Covid-19 e per i loro cari che non hanno potuto accompagnarli, umanamente e spiritualmente, come avrebbero voluto. (TC)\n2 febbraio - VATICANO Gregorio di Narek, Giovanni D'Avila e Ildegarda di Bingen iscritti nel Calendario Romano\nIscritte nel Calendario Romano Generale le memorie facoltative di san Gregorio di Narek (27 febbraio), san Giovanni D'Avila (10 maggio) e santa Ildegarda di Bingen (17 settembre). Lo ha decretato Papa Francesco \u201cconsiderando i recenti riconoscimenti del titolo di dottore della Chiesa a particolari figure di santi d\u2019Occidente e di Oriente\u201d. Le nuove memorie dovranno essere indicate in tutti i Calendari e Libri liturgici per la celebrazione della Messa e della Liturgia delle Ore e i testi liturgici da adottare dovranno essere tradotti, approvati e pubblicati a cura delle Conferenze Episcopali. \u201cLa santit\u00e0 si coniuga con la conoscenza, che \u00e8 esperienza, del mistero di Ges\u00f9 Cristo, indissolubilmente congiunto al mistero della Chiesa\" si legge nel decreto che porta la data del 25 gennaio 2021. \"Questo legame tra santit\u00e0 e intelligenza delle cose divine ed insieme umane, rifulge in modo del tutto particolare in coloro che sono stati ornati del titolo di 'dottore della Chiesa'\u201d. Il monaco san Gregorio di Narek \u00e8 vissuto molto probabilmente intorno all\u2019anno 950 ad Andzevatsik in Armenia, oggi territorio turco. Fu un fine teologo, poeta e scrittore religioso. Nella sua teologia si ritrovano importanti elementi di mariologia, tra cui il preannuncio del dogma dell\u2019Immacolata Concezione, proclamato pi\u00f9 di ottocento anni dopo. Nel 2015 Papa Francesco lo ha dichiarato \u201cDottore della Chiesa universale\u201d con la Lettera apostolica \u201cquibus sanctus Gregorius Narecensis Doctor Ecclesiae universalis renuntiatur\u201d. Visse nel secolo XVI in Spagna, san Giovanni d\u2019Avila che divenuto sacerdote voleva recarsi nelle Indie come missionario, ma l\u2019arcivescovo di Siviglia lo trattenette in patria per destinarlo alla predicazione in Andalusia. Immeritatamente accusato di eresia dall\u2019Inquisizione, fu poi scagionato dalle ingiuste accuse. Sar\u00e0 consigliere e amico di grandi santi e uno dei maestri spirituali pi\u00f9 prestigiosi e consultati del suo tempo. Tra essi Sant\u2019Ignazio di Loyola, Santa Teresa d\u2019Avila e San Giovanni di Dio. Canonizzato nel 1970, Benedetto XVI lo ha proclamato \u201cDottore della Chiesa\u201d il 7 ottobre del 2012. Una donna dotata di un\u2019intelligenza straordinaria, genio poliedrico ed eclettico, Sant\u2019Ildegarda di Bingen, vissuta nel XII secolo, fu monaca benedettina e badessa, scrittrice, mistica, filosofa e teologa, compositrice di musica, esperta di scienze naturali e medicina, consigliera di principi, Papi, imperatori. Nel 2012 \u00e8 stata dichiarata Dottore della Chiesa da Benedetto XVI. (DD)\n2 febbraio - PAKISTAN I Padri Camilliani iniziano ufficialmente la loro missione in Pakistan\nI Padri Camilliani hanno ufficialmente iniziato la loro missione in Pakistan. Presenti nel Paese con qualche confratello dai primi anni 2000, sia pure in modo discontinuo, nei giorni scorsi hanno aperto la loro prima casa a Karachi. A benedirla - riporta l'agenzia\n[Ucanews](https://www.ucanews.com/news/first-camillian-house-inaugurated-in-pakistan/91249) - \u00e8 stato l\u2019arcivescovo della citt\u00e0, il cardinale Joseph Coutts. \u201cSono felice che il vostro lavoro cominci proprio qui. \u00c8 un lavoro necessario\u201d, ha detto il porporato durante la cerimonia. \u201cTroppo spesso ci dimentichiamo dei malati. Non siamo adeguatamente attrezzati\u201d. Per l\u2019occasione \u00e8 giunto anche un video-messaggio di padre Luigi Galvani, superiore della Delegazione Camilliana indonesiana. \u201cQuesto \u00e8 sicuramente un giorno storico per noi\u201d, ha affermato il superiore congratulandosi con padre Mushtaq Anjum, unico sacerdote camilliano pakistano a cui si deve la realizzazione dell\u2019impresa. Una vocazione, quella di padre Anjum, ispirata proprio dal lavoro svolto dai Camilliani che hanno iniziato una prima forma di presenza in Pakistan nel 2001 con lo stesso padre Galvani, insieme un confratello padre Rino Metrini. Da allora i Camilliani hanno continuano ad aiutare il Paese, sia pure a distanza. Infatti, nel 2010, hanno iniziato diversi progetti di sostegno e di aiuto ai malati in tre diocesi di Faisalabad, Multan e Hyderabad. Nel 2011, per iniziativa di fratel Luca Perletti, allora Segretario Generale dei Camilliani \u00e8 stata fondata la Famiglia Camilliana Laica pakistana (Fcl) i cui membri dal 2012 operano anche come ministri straordinari della Comunione in diverse localit\u00e0 del Paese. L\u2019emergenza sanitaria del Covid-19 ha visto la Fcl impegnata in prima linea, in particolare nella distribuzione di generi alimentari alle famiglie pi\u00f9 bisognose. La presenza stabile in loco dovrebbe incoraggiare in futuro anche altre vocazioni locali. (LZ)\n2 febbraio - IRLANDA Messa di ringraziamento di monsignor Farrell da arcivescovo di Dublino: vengo con la speranza nel cuore\nLa lucida consapevolezza delle proprie inadeguatezze, ma anche la certezza che le difficolt\u00e0 della vita vadano vissute come un tempo di grazia: c\u2019\u00e8 tutto questo nell\u2019omelia della prima Messa da arcivescovo di Dublino di monsignor Dermot Farrell, celebrata in cattedrale oggi, Festa della Presentazione del Signore ma anche Giornata della Vita Consacrata. \"Oggi mi trovo davanti a voi pi\u00f9 che consapevole delle mie inadeguatezze. Ma io e voi siamo anche davanti a Dio, il dispensatore di doni ... la fede ci chiede di vedere le difficolt\u00e0 della vita come un tempo di grazia\u201d, ha detto il presule, che ha poi ricordato la festa odierna: \u201cLa Presentazione del Signore \u00e8 la storia di una giovane donna e di un giovane uomo che rendono grazie a Dio per il dono del loro bambino. \u00c8 anche la storia di due figure profetiche, una donna e un uomo pi\u00f9 anziani, che hanno riconosciuto il significato di ci\u00f2 che si stava svolgendo davanti ai loro occhi. \u00c8 in questo giorno che abbraccio il ministero che mi \u00e8 stato affidato dalla Chiesa: questa mattina assumo il mio ruolo di vescovo di questa diocesi\u201d. \u201cSono felice di abbracciare questa nuova missione. Vengo a voi con la speranza nel cuore. Non \u00e8 una speranza ingenua che tutto andr\u00e0 meglio domani, ma una speranza che nasce da una convinzione che trascende questi giorni difficili che stiamo vivendo, e una speranza che trascende i limiti delle nostre capacit\u00e0 \u2013 ha proseguito - la fede non \u00e8 un invito a sopportare le difficolt\u00e0 e le frustrazioni della vita. Piuttosto, la fede ci chiede di vederle come un tempo di grazia. Questo tempo, con tutte le sue frustrazioni e paure, \u00e8 ricco di possibilit\u00e0, gi\u00e0 portatore del futuro, traboccante di Cristo. Dobbiamo abbracciare il futuro: dopo tutto, l'oggi e il domani sono il dono di Dio per noi\u201d. Il pensiero va, poi, a coloro con i quali condivide la vocazione e il cammino sacerdotale: \u201cOggi \u00e8 anche il giorno in cui la Chiesa celebra la Giornata mondiale della Vita consacrata, un'occasione per ringraziare il Signore per il dono delle vite date a Dio, vite di impegno al servizio del Vangelo e della missione della Chiesa, e di testimonianza profetica della presenza e del significato di Ges\u00f9\u201d. \u201cSono particolarmente felice di assumere questo nuovo ruolo nella Giornata Mondiale della Vita Consacrata. Le donne e gli uomini che dedicano la loro vita alla chiamata del Vangelo sono il cuore della vita della nostra Chiesa. Senza il loro servizio, senza la presenza delle loro comunit\u00e0, la nostra Chiesa sarebbe una Chiesa molto diversa\u201d, ha detto ancora. Sulla propria missione di vescovo che inizia oggi a Dublino ha affermato: \u201cSiamo qui per \u2018preparare la via del Signore\u2019 per la prossima generazione, nostro compito \u00e8 discernere ci\u00f2 che \u00e8 vivificante nel patrimonio di fede della Chiesa e, soprattutto, di portare in modo appropriato ed efficace la buona notizia agli uomini del nostro tempo\". \u201cAttendo con ansia la vostra continua collaborazione e il vostro sostegno, mentre insieme continuiamo a servire il popolo della diocesi \u2013 si \u00e8 rivolto ai fedeli - quanto \u00e8 importante sognare insieme... da soli, rischiamo di vedere miraggi, cose che non ci sono. \u2018I sogni, invece, si costruiscono insieme\u2019. Tutti in questa diocesi - laici, sacerdoti e diaconi, religiosi, tutti coloro che abbracciano i carismi apostolici, cos\u00ec come le donne e gli uomini chiamati a una via pi\u00f9 contemplativa - hanno qualcosa di essenziale da contribuire al futuro della fede a Dublino\u201d. Piene di speranza le parole sul futuro: \u201cIl futuro \u00e8 un dono di Dio per noi. Vengo a Dublino conoscendo pochi di voi, ma questa \u00e8 la nostra esperienza in tutta la vita: veniamo in posti nuovi, incontriamo nuove persone, e siamo cambiati, siamo arricchiti. Viviamo in modi nuovi. Non esiste un piano preconfezionato per affrontare la realt\u00e0 in cui ci troviamo. C'\u00e8 una direzione; ci sono indicatori di via e li conosciamo bene: amore, gioia, pace, pazienza, gentilezza, generosit\u00e0, fedelt\u00e0, dolcezza e autocontrollo. Ci chiamano a costruire o a ri-costruire parrocchie segnate dall'accoglienza, dall'apertura, dal perdono, dalla resilienza e dal coraggio. Ci chiamano al servizio di comunit\u00e0 che mettono in pratica nuovi modi di vivere nella nostra casa comune\u201d. \u201cHo iniziato questa, la mia prima omelia come arcivescovo di Dublino, riconoscendo la mia gratitudine al clero, ai religiosi e ai fedeli laici. La chiudo ringraziando Dio per tutti coloro che hanno fatto parte del mio cammino vocazionale. Ho un debito di gratitudine verso i miei defunti genitori, Carmel e Dermot, i miei fratelli e sorelle, i vicini, gli amici, gli insegnanti, la gente delle parrocchie di Castletown-Geoghegan, Mullingar, Tullamore e Dunboyne, gli studenti e il personale del Saint Patrick's College, Maynooth e del Pontificio Collegio Irlandese, Roma, e la gente, i sacerdoti e i vescovi delle diocesi di Meath e Ossory e i miei fratelli vescovi \u2013 ha concluso monsignor Farrell - in molteplici modi, ognuno di voi mi ha formato per questo nuovo ministero e ha testimoniato per me cosa potrebbe e dovrebbe essere il vero ministero sacerdotale. Come Maria, la Madre del Signore, dobbiamo trovare il nostro posto nella storia di Dio. Affido il mio ministero episcopale alle cure materne della Beata Vergine Maria, Madre della Chiesa e patrona di questa Pro-Cattedrale\u201d. (RB)\n2 febbraio - FRANCIA Vescovi ribadiscono il fermo impegno della Chiesa nella lotta all\u2019antisemismo\n\u201cLa lotta contro l\u2019antisemitismo riguarda tutti e i vescovi francesi affermano la loro ferma volont\u00e0 di lavorare insieme a quanti e quante sono impegnati in questa lotta\u201d. \u00c8 uno dei passaggi chiave della\n[Dichiarazione \"Lottare insieme contro l'antisemitismo e l'antigiudaismo sar\u00e0 il banco di prova di ogni vera fraternit\u00e0\"](https://eglise.catholique.fr/wp-content/uploads/sites/2/2021/02/Dossier-de-presse-1-02.pdf) firmata dai membri del Consiglio permanente della Conferenza episcopale francese (Cef), i quali il presidente monsignor \u00c9ric de Moulins-Beaufort. Il documento \u00e8 stato consegnato luned\u00ec 1.mo febbraio al Rabbino capo di Francia, Ha\u00efm Korsia, e al presidente del Crif (Consiglio rappresentativo delle istituzioni ebraiche in Francia), Francis Kalifat, ricevuti per la prima volta in maniera solenne e ufficiale nella sede nella sede della Cef a Parigi. I vescovi francesi hanno da tempo rapporti intensi e regolari con la comunit\u00e0 ebraica e hanno lanciato ripetuti appelli per il rispetto reciproco e la pacificazione della societ\u00e0 dopo gli attentati e gli omicidi fondamentalisti che hanno insanguinato negli ultimi tempi la Francia. Nell\u2019attuale contesto di risorgente antisemitismo, la Conferenza episcopale ha voluto tuttavia lanciare un messaggio forte alla comunit\u00e0 ebraica francese con un appello \u201cad essere particolarmente attenti\u201d a questo fenomeno che - affermano - \u00e8 un problema che riguarda tutti. Tale appello \u2013 evidenzia il documento \u2013 \u00e8 \u201ctanto pi\u00f9 urgente in quanto, negli ultimi anni, abbiamo assistito a una preoccupante banalizzazione della violenza con il proliferare di parole e azioni che esprimono discriminazione e razzismo. I social network, che, di per s\u00e9, rappresentano una grandissima opportunit\u00e0 di comunicazione e trasmissione, sono anche uno spazio di espressione individuale e collettiva che non conosce, limiti beneficiando dell\u2019anonimato che troppo spesso porta ai peggiori eccessi\u201d. Per i cattolici \u2013 ricordano i vescovi francesi \u2013la preoccupazione per la rescrudenza dell\u2019antisemitismo si iscrive nella filiazione spirituale che lega i cristiani all'ebraismo, come avevano gi\u00e0 ricordato Giovanni Paolo II e Benedetto XVI: \"Se la fede in Ges\u00f9 ci distingue e ci separa, essa ci obbliga anche, ricordando le ore terribilmente buie della storia e conservando la memoria delle vittime della Shoah e degli omicidi antisemiti degli ultimi decenni, a riconoscere che guarire dall'antisemitismo e dall'antigiudaismo \u00e8 il fondamento indispensabile di una vera fraternit\u00e0 universale\". In questo impegnativo \u201cpercorso di guarigione\u201d, i vescovi francesi esortano infine \"non solo i cattolici, ma anche tutti i loro concittadini a lottare con forza contro tutte le forme di antisemitismo politico e religioso in s\u00e9 e intorno a s\u00e9\". (LZ)\n2 febbraio - REPUBBLICA CECA On line gli esercizi di lectio divina dei Padri Pallottini\nPregare partendo dalla Parola di Dio quotidiana: \u00e8 questo l\u2019obiettivo degli esercizi di lectio divina proposti da 14 monaci di 9 ordini diversi che hanno unito le forze per accompagnare spiritualmente tutti i partecipanti alla lectio divina su internet. L'iniziativa fa capo ai Padri Pallottini.\n[Come riferisce il sito della Conferenza episcopale della Repubblica Ceca](https://www.cirkev.cz/cs/aktuality/210201reholnici-ucili-online-jak-se-modlit-s-bozim-slovem-exercicie-lectio-divina-jsou-na-internetu), infatti, dal 17 al 23 gennaio scorsi si \u00e8 svolto il secondo esercizio di lectio divina on line, questa volta sul tema \"La Vergine Maria, icona della salvezza\". A questa forma di pratica spirituale hanno partecipato oltre 140 persone: coppie, persone sole, uomini e donne di vita consacrata e soprattutto sacerdoti che, come prevede la lectio divina, hanno ascoltato e pregato secondo la Parola di Dio del giorno. Una pratica che si ripete dall\u2019inizio della pandemia. \u00c8 stato Padre Martin Sedlo\u0148 a introdurre i partecipanti alla via della lectio divina: \"Fede significa scoprire l'opera di Dio nella nostra vita, \u00e8 la Parola di Dio in noi, e noi siamo al centro della preoccupazione di Dio, proprio come lo era nella vita di Maria - ha detto - \u00e8 possibile leggere molti articoli e libri sulla preghiera, ascoltare le testimonianze di chi prega, ma senza iniziare a pregare non serve a niente. \u00c8 come raccontare all'affamato del pane: \u00e8 possibile farlo, parlare del suo gusto e di come sazia, ma se non glielo diamo da mangiare, sar\u00e0 inutile\u201d, spiegano i sacerdoti Pallottini l'importanza della preghiera personale per la vita spirituale di uomo. I partecipanti agli esercizi erano accompagnati da un gruppo di sacerdoti e suore provenienti dalla Repubblica Ceca, dalla Slovacchia e dall'Italia, con i quali hanno potuto parlare quotidianamente al telefono. Questa forma di accompagnamento spirituale \u00e8 stata utilizzata da 56 partecipanti agli esercizi. S. Doubravka Mazancova, sull\u2019esperienza dell\u2019ascolto, scrive: \u201cAccompagnare i partecipanti a questi esercizi \u00e8 stata per me una grande gioia e incoraggiamento. Nell'atmosfera intima delle conversazioni telefoniche, ho potuto \u2018vedere\u2019 Dio che guidava ogni persona in modo unico verso se stesso. L'accompagnatore \u00e8 solo un testimone di questo incredibile processo, non \u00e8 il suo iniziatore o creatore. Ogni volta che vedo come Dio opera in un\u2019anima anima, \u00e8 fonte di grande incoraggiamento per me. Sono anche grata delle riunioni on line quotidiana del team organizzativo: ci ha permesso di lavorare insieme da diverse parti del mondo e allo stesso tempo di ravvivare i rapporti con altri religiosi\u201d. Il programma degli esercizi consisteva in due introduzioni quotidiane alla preghiera sul canale YouTube, una meditazione individuale della Parola di Dio e una Messa in onda dalla chiesa di pellegrinaggio della misericordia di Dio a Slavkovice. Chi ha partecipato per la prima volta a questo tipo di esercizio ha conosciuto un nuovo modo di pregare, altri hanno potuto approfondire il loro rapporto con la Parola e tutti insieme soprire la Verit\u00e0 di come la parola di Dio \"si fa carne\" e si compie nella loro vita. (RB)\n2 febbraio - POLONIA Aborto. Maxi campagna delle forze pro-life: oltre mille cartelloni in tutto il Paese\nLa Polonia si \u00e8 espressa a favore della vita: sono oltre mille, infatti, i cartelloni pubblicitari apparsi in questi giorni in molte citt\u00e0 del Paese in favore della vita. \u00c8 la maxi campagna promossa dalle forze pro-life che in questo modo vogliono far sentire la loro voce nel dibattito pubblico sull\u2019aborto. Il 22 ottobre scorso, infatti, il Tribunale costituzionale polacco ha dichiarato incostituzionale l'aborto in caso di alta probabilit\u00e0 di danno grave e irreversibile al feto o di una malattia incurabile che ne minacci la vita, mantenendo, invece, la possibilit\u00e0 di interrompere la gravidanza in caso di stupro o incesto. La sentenza ha scatenato un'ondata di proteste organizzate da gruppi pro-abortisti giunta fino ad attacchi alle chiese, che ha ritardato l\u2019entrata in vigore della norma. Da parte pro-life, invece dalla fine di novembre, in decine di citt\u00e0 sono apparsi poster con messaggi in favore della vita: il pi\u00f9 esplicito raffigura un utero materno a forma di cuore, all'interno del quale si vede un bambino in posizione fetale. Nessun sottotitolo o slogan. Dietro questa campagna c'\u00e8 la Fondazione Nostri Bambini - Educazione, Salute, Fede che motiva cos\u00ec: \u201cAbbiamo voluto che ognuno nella propria coscienza potesse giudicare e interpretare il messaggio che arriva dal poster\u201d. A dicembre erano apparsi altri poster di grande formato con slogan come: \"Penso, sento, non uccido\", \"D\u00f2 la vita, ci tengo\", \"Scegli la vita\" o \"Ogni vita \u00e8 un dono\". La motivazione della Sentenza dello scorso ottobre \u00e8 stata resa pubblica solo il 27 gennaio scorso a causa delle proteste. Si tratta di un documento di 154 pagine, dove tra l\u2019altro si afferma che \u201cla Repubblica di Polonia garantisce a tutti la protezione legale della vita\u201d (art. 38 della Costituzione) e che la sua protezione \u00e8 responsabilit\u00e0 delle autorit\u00e0 pubbliche (art. 30). Ogni limitazione della tutela giuridica della vita umana deve essere \u2018assolutamente necessario\u2019, cio\u00e8 trattato come ultima risorsa assoluta\u201d. Un handicap o una malattia incurabile di un bambino nella fase prenatale non pu\u00f2, dunque, determinare automaticamente l'ammissibilit\u00e0 dell\u2019interruzione della gravidanza. L\u2019aspetto da sottolineare \u00e8 che il Tribunale ha dichiarato che l'onere di allevare un bambino gravemente e irreversibilmente disabile o malato terminale non pu\u00f2 ricadere solo sulla sua famiglia, ma l\u2019intera societ\u00e0 deve farsene carico introducendo disposizioni che forniscano alla famiglia tutta l\u2019assistenza e il supporto di cui necessita. Il 28 ottobre, in un messaggio ai polacchi pronunciato pochi giorni dopo la Sentenza della Corte costituzionale polacca, Papa Francesco aveva ricordato il messaggio di San Giovanni Paolo II sulla protezione della vita: \"Per intercessione di Maria Santissima e del Santo Pontefice polacco, chiedo a Dio di suscitare nei cuori di tutti il rispetto per la vita dei nostri fratelli, specialmente dei pi\u00f9 fragili e indifesi, e di dare forza a coloro che la accolgono e se ne prendono cura, anche quando ci\u00f2 richiede un amore eroico\u201d. L'arcivescovo G\u0105decki, presidente della Conferenza episcopale polacca, ha apprezzato la decisione della Corte, in quanto conferma che \u201cil concetto di vita non degna di essere vissuta\u201d \u00e8 in diretta contraddizione con il principio di uno Stato di diritto democratico: \u201cNessuno in coscienza pu\u00f2 negare ad altri il diritto di vivere, soprattutto a causa della sua malattia\", aveva aggiunto. Dal 19 al 25 marzo 2021 prossimi, l\u2019Associazione per la vita polacca ha indetto una settimana di preghiera in difesa della vita che inizier\u00e0 nella memoria liturgica di San Giuseppe e si concluder\u00e0 in occasione della Giornata della Santit\u00e0 della Vita, nell\u2019Anno che Papa Francesco ha voluto dedicare proprio al padre putativo di Ges\u00f9. (RB)\n2 febbraio - IRLANDA Giornata mondiale nonni e anziani. Monsignor Neary: grazie a loro preghiera al centro della vita familiare\n\u201cCome patrono dell'Associazione Cattolica dei Nonni, accolgo con grande favore l'annuncio del Santo Padre di istituire una Giornata mondiale di preghiera per i nonni e gli anziani che sar\u00e0 celebrata dalla Chiesa universale ogni anno la quarta domenica di luglio, cio\u00e8 la pi\u00f9 vicina alla festa dei Santi Gioacchino e Anna, i nonni di Ges\u00f9\u201d. Commenta cos\u00ec,\n[dalle pagine del sito dell\u2019Episcopato irlandese](https://www.catholicbishops.ie/2021/02/01/archbishop-michael-neary-welcomes-announcement-by-pope-francis-of-the-establishment-of-a-world-day-of-prayer-for-grandparents-and-the-elderly/), la notizia monsignor Michael Neary. \u201cQuesto annuncio arriva alla fine di un lungo processo di impegno e discussione tra l'Associazione Cattolica dei Nonni e la Santa Sede, e ringrazio il Nunzio Apostolico, l'Arcivescovo Jude Thaddeus Okolo, per il suo sostegno e la sua assistenza\u201d, ha continuato il presule. L'Associazione dei Nonni Cattolici esiste per incoraggiare e assistere i nonni a trasmettere la fede cattolica ai loro nipoti e a mantenere la preghiera al centro della vita familiare. Lo fa, ad esempio, organizzando l'annuale Pellegrinaggio dei Nonni a Knock, organizzando appelli di preghiera per i nipoti, organizzando la Giornata dei Nonni nelle scuole e promuovendo la [Preghiera Universale per i Nonni di Papa Benedetto XVI](http://www.catholicgrandparentsassociation.org/popes-prayer/). \u201cAttraverso questa iniziativa molto gradita, Papa Francesco sta evidenziando il ruolo molto importante che i nonni e gli anziani svolgono nel trasmettere la fede alle prossime generazioni di bambini. I nonni e gli altri membri della famiglia partecipano con orgoglio a tutte le importanti tappe sacramentali della vita dei giovani come Battesimo, Prima Comunione e Cresima \u2013 ha concluso monsignor Neary \u2013 \u00e8 sempre molto edificante incontrare le tre generazioni in queste occasioni e condividere l'orgoglio e la gioia della famiglia. I nonni sono spesso molto generosi con il loro tempo e la loro saggezza, insegnano delicatamente e amorevolmente ai loro nipoti le ben note preghiere e condividono il dono della fede in modo molto edificante\u201d. (RB)\n2 febbraio GERMANIA Formazione dei giornalisti cattolici: comunicare la Verit\u00e0 e cercare notizie in modo pulito\nFino al Primo marzo per tutti coloro che lo vorranno, \u00e8 possibile presentare domanda d\u2019iscrizione per i tirocini della scuola cattolica di giornalismo - Institut zur F\u00f6rderung publizistischen Nachwuchses e. V. \u2013 in cui i giovani imparano il mestiere di giornalista per radio, televisione, giornali e media digitali. La forma del tirocinio biennale, che partir\u00e0 il prossimo autunno, \u00e8 una combinazione unica di scuola di giornalismo e formazione in redazioni cattoliche in varie citt\u00e0,\n[come riferisce il sito della Conferenza episcopale tedesca.](https://www.dbk.de/presse/aktuelles/meldung/volontariat-an-der-katholischen-journalistenschule)I tirocinanti si incontrano regolarmente per i seminari, che durante la pandemia di Coronavirus si stanno svolgendo nella formula della videoconferenza, in cui giornalisti esperti insegnano argomenti come la conduzione di interviste, ricerche, reportage, riprese video e social media. Oltre a lavorare nelle rispettive redazioni, i tirocinanti completano anche due o tre stage presso note aziende di media. \"Il mio compito \u00e8 quello di tradurre i molti numeri riguardanti la pandemia da Coronavirus per i nostri utenti\", \u00e8 la testimonianza di Manuel Mohr, giornalista che analizza dati presso il MDR Saxony-Anhalt. Dall'inizio della pandemia, ha fornito informazioni su statistiche, studi e analisi attraverso l'app e il sito web della testata. La sfida \u00e8 stata farlo in un modo che la gente capisse: \"Questo \u00e8 il nostro contributo giornalistico per smascherare le notizie false, evitare confusione e malintesi\", racconta. Per farlo, chiama le autorit\u00e0, si fa spiegare i numeri e fa i conti da solo: \"Ci facciamo furbi per rendere furbi gli altri\". Mohr ha imparato la sua professione alla scuola cattolica di giornalismo ifp e presso l\u2019ufficio stampa della diocesi di W\u00fcrzburg. \"Oggi che tutti possono diffondere disinformazione anche attraverso i social network, \u00e8 ancora pi\u00f9 importante che noi dell'ifp impariamo a produrre notizie ricercate in modo pulito\", dice Denise Thomas, tirocinante dell'ifp alla Catholic News Agency. La Scuola Cattolica di Giornalismo si concentra sul lavoro di squadra e sul supporto professionale e personale intensivo. L'esperienza internazionale pu\u00f2 essere acquisita attraverso stage all'estero, viaggi di giornalismo o seminari europei a Bruxelles. Dopo aver completato il tirocinio, la strada per tutti i settori dei media \u00e8 aperta, come dimostra la rete di pi\u00f9 di tremila laureati. (RB)\n2 febbraio PAPUA NUOVA GUINEA - La via dello sviluppo sostenibile per fermare lo sfruttamento\n\u00c8 un legame stretto quello che unisce i missionari del Pime, il Pontificio istituto missioni estere, con la Papua Nuova Guinea. Quella terra dell\u2019Oceano Pacifico fu nel 1852 la loro prima destinazione, con una spedizione di 7 persone. Una presenza interrotta nel 1855, dopo il martirio del beato Giovanni Mazzucconi, e ripresa nel 1981. Oggi nel Paese sono in 12 e a loro si aggiungono 28 suore dell\u2019Immacolata. Dopo aver portato avanti negli anni vari progetti di sviluppo, i missionari del Pime hanno scelto di dedicare proprio alla Papua Nuova Guinea il Fondo Paese 2021, una raccolta di donazioni che nelle campagne 2019 e 2020 era stata destinata ad Amazzonia e Cina. La riflessione che li ha guidati parte dall\u2019enciclica Laudato si\u2019 del Papa che, nel 2015, scattava l\u2019istantanea del Pianeta, denunciando il superamento di \u00abcerti limiti massimi di sfruttamento\u00bb, senza che fosse stato risolto il problema della povert\u00e0. Eppure oggi, quasi sei anni dopo, in certi Paesi si sono aperte ulteriori \u201cfrontiere\u201d di sfruttamento delle risorse naturali, alcune di queste proprio in Papua Nuova Guinea. Ne parla a Vatican News Giorgio Bernardelli, responsabile della comunicazione del Pime. L\u2019equilibrio ambientale del Paese del Pacifico ha subito \u201cun grave degrado nell\u2019ultimo decennio a causa - spiega il Pontificio istituto missioni estere - di pratiche non sostenibili di utilizzo delle risorse, deforestazione, distruzione degli habitat naturali, inquinamento e cattiva governance del territorio\u201d. Si tratta di uno dei luoghi, aggiunge Bernardelli, in cui \u201cla nostra economia globale trova in maniera pi\u00f9 facile quella abbondanza di materie prime di cui abbiamo bisogno\u201d: oro, argento, rame, minerali in generale. \u201cLa Papua Nuova Guinea \u00e8 una terra ricchissima da questo punto di vista ed \u00e8 una terra in cui esistono anche nuove frontiere di questo sfruttamento. Uno dei problemi oggi pi\u00f9 gravi - riferisce - \u00e8 quello del sand mining, l'estrazione della sabbia. Ci sono intere aree della costa della Papua Nuova Guinea che rischiano di essere erose proprio per lo sfruttamento di questi materiali per l'esportazione. Ma ci sono progetti addirittura per il seabed mining, cio\u00e8 per lo sfruttamento delle risorse sotto il mare, sui fondali marini\u201d. Grazie al Fondo \u2018S142 - Sorella Papua Nuova Guinea\u2019, i missionari del Pime puntano a promuovere progetti e attivit\u00e0 di sviluppo eco-sostenibile nelle missioni locali, che prevedono ad esempio la fornitura di energia elettrica e acqua utilizzando strumenti a basso impatto ambientale. (GA)\n2 febbraio \u2013 BRASILE Istituzione Giornata mondiale nonni e anziani. La gioia del servizio di Pastorale per gli anziani\nGrande gioia ed entusiasmo per la notizia dell'istituzione della Giornata Mondiale dei Nonni e degli Anziani da parte di Papa Francesco, \u00e8 stata manifestata dal servizio di Pastorale per gli anziani del Brasile, attraverso la coordinatrice nazionale, suor Maria L\u00facia Rodrigues, e il vescovo referente, monsignor Jos\u00e9 Ant\u00f4nio Peruso, che \u00e8 anche arcivescovo di Curitiba.\n[Ne d\u00e0 notizia sul proprio sito la Conferenza episcopale brasiliana.](https://www.cnbb.org.br/pastoral-da-pessoa-idosa-do-brasil-celebra-a-decisao-do-papa-de-instituir-o-dia-mundial-dos-idosos-e-dos-avos/) Al termine della preghiera dell'Angelus di domenica scorsa, 31 gennaio, il Santo Padre ha infatti annunciato l'istituzione della Giornata Mondiale dei Nonni e degli Anziani, da celebrare in tutta la Chiesa ogni anno la quarta domenica di luglio, in prossimit\u00e0 della festa di San Gioacchino e Sant\u2019Anna: i nonni di Ges\u00f9. La nuova Giornata voluta da Francesco incoraggia a non dimenticare i nonni, la memoria e le radici che rappresentano per ognuno di noi. \u201cLa decisione del Santo Padre \u00e8 stata motivata dalla situazione di isolamento in cui stanno vivendo gli anziani durante questo periodo di pandemia. Per il Papa, la memoria, le radici dei popoli e il legame tra le generazioni portato dagli anziani sono un tesoro da preservare. Nella mente del Papa, gli anziani e i nonni sono un vero \"dono\" di cui la gente spesso dimentica la ricchezza\u201d, si legge. Secondo la Pastorale per gli anziani, il gesto del Papa rafforzer\u00e0 certamente le attivit\u00e0 dei propri servizi: un\u2019azione gratuita che da 16 anni si occupa dell\u2019accompagnamento mensile sistematico degli anziani pi\u00f9 vulnerabili in tutto il Brasile, per un totale di 170 mila anziani assistiti nel Paese da 25mila operatori. Nel periodo della pandemia, tuttavia, per questioni di emergenza sanitaria alcune visite personali si sono dovute interrompere. \"\u00c8 attraverso azioni come quella del Papa che potremo dare sempre pi\u00f9 visibilit\u00e0 e apprezzamento agli anziani di tutto il mondo. Una societ\u00e0 che onora e accoglie i suoi anziani pu\u00f2 guardare al futuro\", conclude Suor Maria L\u00facia Rodrigues. (RB)\n2 febbraio - MONDO Pi\u00f9 di 5.000 senzatetto cambiano la loro vita dopo tre anni di collaborazione vincenziana\nTra le persone pi\u00f9 vulnerabili ed esposte al contagio del Coronavirus ci sono loro: gli homeless, quei tanti \u201cinvisibili\u201d senza una dimora fissa in cui sentirsi al sicuro dalle malattie, ma anche potere costruire la propria vita. Ed \u00e8 a loro che \u00e8 dedicata la Campagna \u201c13 Case\u201d, progetto lanciato nel 2018 dall\u2019Alleanza della Famiglia Vincenziana con i senzatetto (FHA), istituita nel 2017 in occasione del quarto centenario del Carisma del fondatore, San Vincenzo de\u2019 Paoli, con l\u2019obiettivo di supportare quei programmi Vincenziani a favore dei senzatetto, consolidati ed emergenti in tutto il mondo, e sostenere il cambiamento sistemico globale per porre fine alla mancanza di una casa, in ogni sua forma. Per farlo, la FHA ha cercato di offrire un quadro a favore della collaborazione e lo scambio tra i vari rami della Famiglia Vincenziana. Nel 2018, l\u2019Alleanza Famvin ha organizzato una prima Conferenza da cui \u00e8 nata appunto la Campagna \u201c13 Case\u201d. Lo scopo era quello di cambiare la vita di 10mila persone senza fissa dimora in 5 anni. Ma ne sono bastati due perch\u00e9 la Campagna raggiungesse la met\u00e0 del suo obiettivo, attraverso 54 progetti di cooperazione in 40 Paesi. Ad oggi sono infatti pi\u00f9 di 5mila i senzatetto che hanno cambiato la loro vita grazie alla collaborazione vincenziana: \u00e8 quanto emerge dall\u2019\n[Impact Report](https://mail.spc.va/service/home/~/?auth=co&loc=it_IT&id=255602&part=7), che copre i primi tre anni di lavoro di questa iniziativa globale. Il Rapporto riporta le testimonianze di cinque ex homeless di diversi Paesi: V\u00e9ronique profuga burundese in Rwanda; Ant\u00f4nio Manuel, in Brasile; Rolando nelle Filippine; Flore, che dalla Costa d\u2019Avorio \u00e8 giunta in Spagna, Ihor in Ucraina. Cinque storie di successo che testimoniano l\u2019impegno concreto dei differenti Rami della famiglia vincenziana per cambiare la vita alle migliaia di persone senza fissa dimora che popolano le citt\u00e0 nel mondo, spesso nell\u2019indifferenza della societ\u00e0. Ma l\u2019opera dei Vincenziani non si ferma qui. Oltre alla campagna \"13 Case\", l\u2019Impact Report evidenzia anche le sue conferenze, e il successo dell'impegno di advocacy vincenziano, che nel 2020 ha portato alla prima risoluzione Onu che eleva la riduzione del numero dei senzatetto a traguardo misurabile nel Quadro degli Obiettivi di Sviluppo Sostenibile fissati per il 2030. Come parte della loro continua attivit\u00e0 di sensibilizzazione, i membri della FHA hanno anche dato il loro contributo al libro \u201cL\u2019Insegnamento Sociale Cattolico e la mancanza di una casa\u201d, in collaborazione con la Santa Sede. La FHA ha inoltre risposto ai recenti eventi, lanciando appelli di emergenza per sostenere la risposta vincenziana a Covid-19 e per sostenere le vittime dell\u2019esplosione che ha devastato Beirut il 4 agosto scorso lasciando senza casa 300mila persone. Due appelli per la raccolta-fondi hanno sostenuto gli sforzi per l\u2019emergenza gestiti da differenti gruppi vincenziani presenti in oltre 15 Paesi. Negli ultimi tre anni sottolinea nel Report il coordinatore Mark McGreevy \u201cla FHA \u00e8 stata testimone della vivacit\u00e0 globale dei Vincenziani impegnati, su tutti i fronti a risolvere il problema della mancanza di un\u2019abitazione, con il supporto dei suoi 14 \u2018Ambasciatori\u2019 formati ad hoc e provenienti da diverse parti della Famiglia Vincenziana di tutto il mondo\u201d. Un impegno sottolinea McGreevy che proseguir\u00e0 nei prossimi anni. Una seconda conferenza su rifugiati e sfollati, prevista per il 2020, \u00e8 stata riprogrammata nel 2021 a causa dell\u2019attuale crisi sanitaria. Anche una terza conferenza, sugli abitanti delle baraccopoli, \u00e8 fissata a breve. (LZ)\n1 febbraio VATICANO BULGARIA Messa del cardinale Sandri per i quattro Beati Martiri della Bulgaria\nErano 2.618: politici, ufficiali dell\u2019esercito, professori universitari e tanti religiosi, ortodossi ma anche cattolici: tutti condannati a morte il 1 febbraio 1945 (un centinaio giustiziati il giorno stesso) da una \u201cCorte popolare\u201d del nascente regime comunista bulgaro. Ed \u00e8 in questa data simbolica che in Bulgaria si celebra ogni anno la \u201cGiornata di riconoscimento e rispetto delle vittime dei totalitarismi ed in particolare del regime comunista\u201d, istituita dal Governo bulgaro il 20 gennaio 2011. Una giornata commemorata dalle autorit\u00e0 civili e dalla Chiesa ortodossa bulgara alla quale si \u00e8 unito spiritualmente oggi da Roma il cardinale Leonardo Sandri, prefetto della Congregazione per le Chiese Orientali, che stamani ha presieduto nella Basilica di San Bartolomeo all'Isola Tiberina, una Eucaristica votiva per i quattro Beati Martiri della Bulgaria, anch\u2019essi vittime del regime comunista: il vescovo passionista di Nicopoli, monsignor Eugenio Bossilkov e i Padri Assunzionisti Pavel Dzidzov, Kamen Vichev e Josafat Scisckov condannati a morte e fucilati nel 1952. L'iniziativa, promossa a Roma dall'Ambasciata di Bulgaria presso la Santa Sede, si \u00e8 svolta in collegamento streaming con il Paese visitato da Papa Francesco nel maggio del 2019, in occasione proprio del decimo anniversario dell'Istituzione della giornata commemorativa. Nell\u2019\n[omelia](https://docs.google.com/document/d/1eBLH3WRP2lnHLJEE13Zsy7q3D6pMGN6a/edit) il cardinale Sandri ha evidenziato il filo rosso che lega i quattro martiri cattolici alle altre vittime del regime comunista in Bulgaria: \u201cCon il loro martirio \u2013 ha detto - hanno testimoniato che i cattolici, bizantini e latini, oggi come allora, sono e vogliono essere veramente figli della Bulgaria, cittadini esemplari che contribuiscono alla sua crescita e al bene comune, accanto ai fratelli della Chiesa Ortodossa, ai Musulmani, agli Ebrei e agli uomini e donne di buona volont\u00e0\u201d. Il loro sangue, ha osservato , citando le parole del Beato Bossilkov, \u00e8 stato la garanzia per \u201cuno splendido futuro per la Chiesa in Bulgaria\u201d. Ricordando il racconto del Vangelo sull'indemoniato di Gerasa, il cardinale Sandri ha quindi ammonito come questa eredit\u00e0 possa essere tenuta viva solo continuando a lasciarsi \u201ctrasformare ogni giorno sempre pi\u00f9 a immagine di Cristo\u201d. \u201cSolo cos\u00ec \u2013 ha concluso - saremo capaci di rimanere vincitori di fronte alle antiche e nuove ideologie che anche nel mondo di oggi sfigurano il volto dell\u2019altro trasformandolo da fratello in nemico, ergono muri, generano divisione, lasciando alla fine l\u2019uomo pi\u00f9 solo e il suo cuore pi\u00f9 povero\u201d. Con il cardinale Sandri hanno concelebrato i Superiori Generali dei Passionisti e degli Assunzionisti, e circa una decina di sacerdoti. Erano inoltre presenti alcuni membri del Corpo Diplomatico presso la Santa Sede. Il Rettore della Basilica, don Angelo Romano, all'inizio del rito ha portato il saluto ai presenti, dopo quello dell'Ambasciatore di Bulgaria presso la Santa Sede, Bogdan Patashev. In occasione della celebrazione, il Superiore Generale dei Passionisti ha portato in dono alla Basilica di San Bartolomeo, che gi\u00e0 conserva le reliquie dei padri Pavel Dzidzov, Kamen Vichev e Josafat Scisckov, una reliquia del Beato Bossilkov. si tratta di una parte della camicia che i carcerieri restituirono alla sorella del presule, che andava a portargli il cibo in prigione, comunicandogli la morte del fratello. (LZ)\n1 febbraio - MONDO La presentazione del Signore al tempio. Mantegna e l\u2019annuncio della croce. AUDIO - FOTO\nIl primo annuncio della croce narrato dal Vangelo. E\u2019 il racconto della presentazione al tempio di Ges\u00f9. La Sacra Famiglia assolvendo alla legge di Mos\u00e8 porta Ges\u00f9 a Gerusalemme dove incontra Simeone. L\u2019anziano profeta dice che il Bambino \u00e8 \u201cqui per la caduta e la risurrezione di molti in Israele e come segno di contraddizione affinch\u00e9 siano svelati i pensieri di molti cuori\u201d. Poi rivolto a Maria aggiunge \u201canche a te una spada trafigger\u00e0 l'anima\u201d. Rifiuto, smarrimento e infine accettazione del dolore e della morte, vissuti nella fede e nella speranza. C\u2019\u00e8 tutta questa gamma di sentimenti in ognuno di noi al cospetto della croce. Emozioni e stati d\u2019animo che il pennello di Andrea Mantegna nel 1455 riesce a concentrare nell\u2019esiguo spazio di 68,9x86,3 cm, tanto misura la tempera su tavola conservata alla Gem\u00e4ldegalerie di Berlino. I personaggi, come scolpiti in un bassorilievo, appoggiati su una cornice marmorea, sembrano sconfinare dallo spazio dipinto a quello reale. Il pittore li rappresenta a mezzobusto concentrando l\u2019attenzione sugli occhi e sulle mani, sul vedere e sull\u2019agire, sulla relazione che intercorre tra loro. \u201cMantegna \u2013 spiega a Vatican News monsignor Vincenzo Francia, docente di Iconografia Mariana alla Pontificia facolt\u00e0 \u201cMarianum\u201d di Roma e autore del libro \u201cMaria attraverso la pittura\u201d edito da Paoline \u2013 mette in risalto il momento pi\u00f9 tragico del racconto evangelico. Simeone con uno sguardo intenso prende in braccio il Bambino e ringrazia Dio di avergli consentito di vedere la salvezza prima di morire; poi preannuncia che quel neonato \u00e8 la luce del mondo, incontrer\u00e0 l\u2019opposizione delle tenebre e sar\u00e0 segno di contraddizione\u201d. Maria \u201cpartecipa e coglie il dramma che si sta per aprire davanti alla sua vita e a quella del Figlio. Da una parte vorrebbe consegnare il Bambino al profeta, ma dall\u2019altra desidera tenerlo per s\u00e9. Lo sguardo della Vergine sembra perso\u201d. L\u2019altissima tensione psicologica \u00e8 affidata da Mantegna all\u2019intensit\u00e0 degli sguardi, enfatizzata dal fondo scuro della tavola: dal pianto contenuto del Bambino, al volto accigliato di Giuseppe, fino allo smarrimento di Maria. Nella scena \u00e8 presente ogni uomo. \u201cL\u2019arte non \u00e8 solo insegnamento, ma partecipazione e liturgia. E\u2019 un invito ad entrare e partecipare dell\u2019evento che ricordiamo e celebriamo\u201d. Mantegna inserisce nel quadro il mondo degli affetti pi\u00f9 intimi, i volti familiari di chi ama. Nella donna voltata sulla sinistra rappresenta la moglie Nicolosia, sorella del pittore Giovanni Bellini: \u201c\u00e8 una figura femminile che non vuole guardare, si rifiuta di accettare la prospettiva della croce e l\u2019idea che l\u2019amore per realizzarsi debba passare anche attraverso la sofferenza\u201d. L\u2019autore che conoscer\u00e0 il lacerante dolore della perdita di due dei suoi quattro figli, si autoritrae nel giovane sulla destra rivolto a contemplare le quattro figure aureolate. La scelta di vestire i personaggi secondo la moda della Venezia del Quattrocento \u00e8 una conferma del messaggio che il dipinto vuole trasmettere: nel racconto evangelico ci siamo anche noi. \u201cQuesta \u00e8 la liturgia\u201d, commenta monsignor Francia. \u201cNoi non ripetiamo la morte di Cristo, ma siamo presenti e partecipiamo all\u2019avvenimento della salvezza, accaduto una volta per sempre\u201d. L\u2019attualit\u00e0 del Vangelo, il suo essere valido e immutabile ieri, oggi e sempre ha portato sempre la Chiesa ad una costante attenzione verso il rinnovamento dei codici espressivi dell'arte. \u201cE\u2019 una costante del nostro linguaggio comunicativo: vale per la parola, per l\u2019architettura, per la musica, per la pittura e la scultura. Il grande mistero dell\u2019arte che nel Rinascimento e in quest\u2019opera di Mantegna in particolare tocca uno dei suoi vertici massimi \u00e8 quello di saper coniugare Bellezza e Verit\u00e0, per aprire la strada al bene che si realizza anche attraverso la via della croce\u201d. (PO)\n1 febbraio - LESOTHO Immigrazione. La strage dei rifugiati nel fiume Caledon. Allarme dei vescovi dell'IMBISA\n\u201cIl Caledon \u00e8 diventato un abisso che inghiotte durante la stagione delle piogge i miei connazionali. Tentano di raggiungere a nuoto il Sudafrica alla ricerca di pascoli verdi e di fortuna. Con la diffusione del Covid la situazione \u00e8 andata peggiorando e i morti annegati sono in sensibile aumento\u201d. Ci troviamo alla frontiera con il Lesotho, dove il fiume Caledon attraversa la capitale Maseru, e per un tratto, delimita il confine con il Sudafrica. La denuncia degli eventi drammatici che stanno coinvolgendo soprattutto i Basotho, la popolazione bantu meridionale stanziata nei due paesi, arriva da Suor Clementine Sekantsi, religiosa che presta servizio nell'ufficio Migranti e Rifugiati della Conferenza Episcopale del Sudafrica (SACBC) a Johannesburg. \u201cNon abbiamo pi\u00f9 notizie di tante persone che hanno cercato di attraversare la frontiera\u201d spiega Suor Sekantsi, rivelando che i rapporti delle forze dell\u2019ordine parlano di morti annegati: \u201cL\u2019ultimo risale al 3 gennaio scorso. La polizia ha recuperato 7 corpi, ma \u00e8 chiaro che le cifre sono ben pi\u00f9 alte\u201d. A loro, racconta, viene chiesto una sorta di doppio passaporto: \u201cQuello tradizionale, e l\u2019altro cosiddetto Covid-19 che, in sostanza, certifica che non si ha il virus. Ma tutto questo \u00e8 impossibile. Soprattutto per i pi\u00f9 poveri\u201d. Le tensioni alla frontiera non riguardano solo il Lesotho, ma anche lo Zimbabwe e il Mozambico. Si cerca di passare per tornare nei luoghi di lavoro o a casa dopo aver trascorso un periodo di vacanza con le famiglie nei loro paesi di origine. Altri tentano di fuggire da paesi al collasso economico o da aree dove la pandemia sta mietendo vittime. Chi \u00e8 riuscito ad emigrare legalmente ha trascorso diversi giorni in coda prima di oltrepassare il confine, senza alcuna assistenza. La situazione si \u00e8 ulteriormente aggravata all\u2019indomani della decisione del governo sudafricano di chiudere le frontiere fino al 15 febbraio. \u201cQuesto costringer\u00e0 a cercare vie illegali per fuggire. Non \u00e8 un caso che gli arresti alla frontiera sono sensibilmente aumentati\u201d continua la religiosa. Preoccupazione \u00e8 stata espressa dall\u2019Associazione dei Vescovi di Angola, Botswana, Eswatini, Lesotho, Mozambico, Namibia, Sud Africa, Sao Tome e Principe e Zimbabwe (Imbisa) che, attraverso una nota ufficiale, hanno denunciato la mancanza del rispetto delle norme igienico-sanitarie soprattutto nelle aree di confine: \u201cCentinaia di persone senza mascherine, assembrate, disidratate ed affamate. Non possiamo rimanere passivi di fronte a questo scenario anche perch\u00e9 ognuno di loro lascia la propria terra per cercare protezione e un ambiente sicuro\u201d hanno scritto. \u201cMolti sono tornati indietro perch\u00e9 non avevano i documenti in regola, ma in questi casi dobbiamo comprendere, accogliere e aiutare\u201d. I presuli hanno poi invitato le autorit\u00e0 a \u201csostenere i gruppi che intendono intraprendere un viaggio per attraversare il confine. Soprattutto in questo periodo di pandemia\u201d. L\u2019auspicio \u00e8 quello della pronta riapertura delle frontiere al fine di assicurare il rientro dei lavoratori. Inoltre \u00e8 necessario fornire mezzi di sostentamento a chi \u00e8 in difficolt\u00e0: \u201cInnanzitutto porre la persona al centro. Non \u00e8 pensabile di superare la crisi sanitaria senza un\u2019assistenza a misura d\u2019uomo\u201d. (DD)\n1 febbraio - POLONIA Giornata Mondiale Vita Consacrata. Monsignor Kici\u0144ski: ringraziamo il Signore per tutti coloro che rispondono alla sua chiamata\n\u201cMentre celebriamo un'altra Giornata Mondiale per la Vita Consacrata, ringraziamo Dio per tutte le persone che hanno intrapreso questa vocazione\", ha scritto monsignor Jacek Kici\u0144ski, presidente della Commissione per gli Istituti di Vita Consacrata e le Societ\u00e0 di Vita Apostolica della Conferenza episcopale polacca, in un messaggio per la Giornata per la Vita Consacrata, che sar\u00e0 celebrata domani, e\n[pubblicato sul sito dell\u2019Episcopato](https://episkopat.pl/bp-kicinski-dziekujemy-bogu-za-wszystkie-osoby-konsekrowane/). Il presule ha ricordato che questa festa, comunemente chiamata la festa della Madonna del Tuono, \u00e8 strettamente legata alla Candelora, simbolo della luce che dissipa le tenebre della nostra vita: \"La fonte e il culmine della nostra preghiera \u00e8 l'Eucaristia, la Santa Cena, che ci permette di rimanere in comunione con Dio. Solo con la forza che scaturisce dall'Eucaristia possiamo vincere ogni e rimanere costantemente nel cerchio della luce di Dio\", ha scritto. Il presidente della Commissione per gli Istituti di vita consacrata e le Societ\u00e0 di vita apostolica ha evidenziato la coincidenza delle due ricorrenze: \"Dio ha scelto alcuni di noi per essere, nel cammino della vita secondo i consigli evangelici votati, un segno della vita futura per tutti. Mentre celebriamo un'altra Giornata Mondiale per la Vita Consacrata, ringraziamo Dio per tutti coloro che hanno intrapreso questa vocazione\". \u201cVenendo al tempio per l'Eucaristia, veniamo a creare una comunit\u00e0 di fede, speranza e amore \u2013 si legge ancora - la fede, che nasce dall'ascolto della Parola di Dio, pu\u00f2 maturare solo in una comunit\u00e0. La comunit\u00e0 \u00e8 lo spazio per la sua crescita e il suo sviluppo. \u00c8 nella comunit\u00e0, tra le persone, che si pu\u00f2 sperimentare l'amore e imparare ad amare veramente. La comunit\u00e0 \u00e8 anche la nostra forza quando siamo deboli, il nostro sostegno quando cadiamo, ci aiuta ad andare avanti verso i nostri obiettivi, quando perdiamo la speranza\". Monsignor Kici\u0144ski ha sottolineato che le persone consacrate sono il segno del senso della vita comunitaria: \"Nella comunit\u00e0 della loro congregazione, istituto, nella comunit\u00e0 della Chiesa o semplicemente dove svolgono il loro ministero, senza separarsi dal Tempio, ci ricordano la presenza incessante di Dio nella nostra vita. La loro fedelt\u00e0 nella preghiera e nel lavoro, in un mondo che sperimenta un indebolimento dei legami coniugali, familiari e sociali, assumono un significato particolare\", ha sottolineato. \"Oggi molte persone stanno vivendo una profonda crisi di fede, altre stanno abbandonando la comunit\u00e0 della Chiesa. In questa situazione le comunit\u00e0 religiose diventano una sorta di fonte di luce in un mondo immerso nelle tenebre della dispersione - ha scritto ancora - il tempo recente, segnato dal dramma della pandemia, \u00e8 diventato per molti di noi una prova di fede e allo stesso tempo una prova di responsabilit\u00e0 reciproca. In questo spazio non mancava la presenza di persone consacrate che accorrevano e accorrono per aiutare i bisognosi, i malati, i sofferenti, le persone sole, i poveri e i dimenticati\". \"Ringraziamo tutte le persone consacrate che accompagnano la nostra vita quotidiana in modi cos\u00ec diversi. Sappiamo bene quante opere, troppo numerose per elencarle qui, intraprendono nella Chiesa e nel mondo. Che il buon Dio ricompensi la vostra dedizione e la vostra fatica con benedizioni quotidiane\", ha concluso. (RB)\n1 febbraio - MOZAMBICO Vescovo di Pemba: crisi umanitaria sempre pi\u00f9 grave\nLa mancanza di aiuti e la stagione delle piogge aggrava la crisi umanitaria della Provincia di Cabo Delgado, in Mozambico, gi\u00e0 devastata da un pesante conflitto iniziato nel 2017 che ha causato, finora, 2mila morti e 600mila sfollati. Dal 23 gennaio, inoltre, il Paese africano \u00e8 flagellato dal ciclone Eloise che ha provocato oltre 260mila profughi e almeno 21 vittime. L\u2019allarme arriva dal vescovo di Pemba, Monsignor Luiz Fernando Lisboa che,\n[in un\u2019intervista rilasciata all\u2019agenzia cattolica portoghese \u201cEcclesia\u201d](https://agencia.ecclesia.pt/portal/mocambique-bispo-de-pemba-denuncia-crise-humana-agravada-por-falta-de-ajuda-e-estacao-das-chuvas/), descrive la drammatica situazione della popolazione locale. \u201cLe persone radunate nei campi-profughi della regione di Metuje, a circa 40 km da Pemba, vivono in tende molto precarie, flagellate dalla pioggia e con poco cibo a disposizione\u201d. E intanto, il conflitto continua: \u201cNegli ultimi giorni \u2013 sottolinea il presule \u2013 si sono verificati alcuni attacchi nelle citt\u00e0 di Palma, Macomia e Nangade\u201d. Di conseguenza, \u201cla gente continua a fuggire per cercare rifugio altrove\u201d, rendendo \u201csempre pi\u00f9 difficile recuperare aiuti sufficienti per tutti\u201d. Ringraziando, poi, Papa Francesco per la vicinanza dimostrata alla popolazione locale in diverse occasioni, non ultima [l\u2019udienza concessa a Monsignor Lisboa lo scorso 18 dicembre](https://www.vaticannews.va/it/papa/news/2020-12/papa-francesco-vescovo-lisboa-pemba-cabo-delgado-mozambico.html), il vescovo di Pemba ribadisce il proprio impegno ad essere \u201cuna voce attiva nella difesa del popolo mozambicano\u201d, perch\u00e9 la missione della Chiesa \u00e8 proprio quella di \u201cdare voce a coloro che non la hanno\u201d. Al contempo, il presule evidenzia che l\u2019attuale situazione di crisi ha costretto la Chiesa locale a \u201creiventarsi\u201d per offrire \u201cuna nuova speranza\u201d agli sfollati, soprattutto perch\u00e9, una volta che il conflitto sar\u00e0 finito, la ricostruzione della comunit\u00e0 locale richieder\u00e0 \u201cmolti anni\u201d. L\u2019allarme di Monsignor Lisboa riguarda anche la crisi sanitaria provocata dalla pandemia da Covid-19 e che, finora, in Mozambico ha provocato oltre 38mila casi in totale e 367 decessi. Ma i numeri, purtroppo, sono in aumento in modo vertiginoso ed \u00e8 per questo che il vescovo di Pemba lancia un appello per \u201cuna distribuzione pi\u00f9 equa dei vaccini\u201d, per evitare che arrivino in Africa solo all\u2019ultimo, \u201cdopo aver raggiunto tutti gli altri Paesi del mondo\u201d. \u201cQuesto non sarebbe giusto\u201d, conclude il vescovo. (IP)\n1 febbraio - AUSTRALIA Catholic Social Services: ripresa economica sia guidata da ricerca bene comune\nLa solidariet\u00e0 che ha ispirato la popolazione australiana nella lotta alla pandemia da Covid-19 deve guidare anche la ripresa economica del Paese: lo affermano i Catholic Social Services nazionali (Cssa),\n[pubblicando un nuovo rapporto](https://cathnews.com/media-releases/2552-210129-cssa-pursuit-of-common-good-must-drive-economic-recovery/file). Intitolato \u201cUn\u2019economia forte per un\u2019Australia pi\u00f9 forte. Costruire la nostra prosperit\u00e0 per servire il bene comune\u201d, il documento delinea gli effetti dannosi della pandemia, soprattutto su alcune categorie pi\u00f9 vulnerabili di lavoratori, ed offre una serie di strategie per sostenere un\u2019economia incentrata sulla persona. In Australia, il coronavirus ha provocato quasi 29mila casi in totale e 909 decessi: numeri che sono \u201cfonte di tristezza \u2013 spiega Ursula Stephens, amministratore delegato dei Cssa \u2013 anche se impallidiscono di fronte a quelli di altri Paesi. Tuttavia, il comportamento degli australiani nel limitare la diffusione dei contagi mostra la genuina preoccupazione che i cittadini hanno gli uni per gli altri\u201d. I benefici derivanti da tale comportamento, infatti, \u201csono ricaduti su tutta la nazione\u201d e lo stesso deve avvenire ora, con la ripresa economica. \u201cIl bene comune \u00e8 un principio saldamente radicalo nella Dottrina sociale della Chiesa \u2013 sottolinea ancora la Stephens \u2013 e quest\u2019ultima \u00e8 presente in gran parte della societ\u00e0 australiana\u201d, che la riconosce comunque, a prescindere dalla dimensione religiosa. Due i capisaldi fondamentali da evidenziare, aggiunge l\u2019amministratore delegato dei Cssa: \u201cla rilevanza della dignit\u00e0 del lavoro e la garanzia di una rete di sicurezza sociale\u201d. Il rapporto dei Cssa, inoltre, riassume una serie di sfide-chiave che hanno affrontato l\u2019economia e il mondo del lavoro ancor prima della pandemia, tra cui la sottoccupazione, la precariet\u00e0, la crescita lenta dei salari ed alcuni comportamenti immorali da parte dei datori di lavoro. Il suggerimento dell\u2019organismo, quindi, non \u00e8 tanto a ripristinare ci\u00f2 che esisteva prima dell\u2019emergenza sanitaria, quanto a fare emergere un sistema economico \u201cnuovo e pi\u00f9 equo\u201d, soprattutto a partire \u2013 conclude a Stephens \u2013 da quel \u201crinnovato senso di interdipendenza comunitaria dimostrata negli ultimi 12 mesi\u201d, cos\u00ec da arrivare \u201cad una situazione migliore per tutti gli australiani\u201d. I Cssa rappresentano la rete nazionale australiana di organizzazioni cattoliche che forniscono servizi sociali e assistenza ai pi\u00f9 bisognosi. Attualmente, si contano 650 siti in tutto il Paese che offrono aiuto e sostegno ad oltre 450mila persone all\u2019anno, attraverso 10.600 impiegati e quasi 6mila volontari. (IP)\n1 febbraio - GERMANIA #Coronavirus Festa di San Biagio: la benedizione della gola ai tempi della pandemia\nIl 3 febbraio la Chiesa celebra la Festa in onore di San Biagio, venerato come protettore della gola. In questa giornata, tradizionalmente, \u00e8 prevista una benedizione speciale che,\n[come riferisce il sito della Conferenza episcopale tedesca](https://www.dbk.de/presse/aktuelles/meldung/blasius-segen-in-corona-zeiten), il presidente dei vescovi, monsignor Georg B\u00e4tzing, impartir\u00e0 in diretta sui canali Facebook e Youtube dell\u2019Episcopato, alle 12 di mercoled\u00ec 3 febbraio. \"La benedizione \u00e8 sempre un incoraggiamento. Dio \u00e8 l\u00ec, non ci dimentica. Soprattutto nella situazione attuale, tali rassicurazioni sono importanti\", spiega il presule, ricordando anche come la preghiera di mezzogiorno sar\u00e0 trasmessa, oltre che su YouTube e Facebook, anche sui canali della Diocesi di Limburg. La benedizione di San Biagio \u00e8 particolarmente sentita perch\u00e9 oltre a proteggere dalle malattie specifiche della gola, protegge da tutti i mali e viene pronunciata tenendo due candele accese incrociate. (RB)\n1 febbraio - NICARAGUA #coronavirus. Cardinale Brenes presenta nuove disposizioni per attivit\u00e0 pastorali\nContinuare il cammino pastorale della Chiesa, in mezzo all\u2019emergenza sanitaria causata dalla pandemia da Covid-19: con questo obiettivo, l\u2019Arcivescovo metropolita di Managua, in Nicaragua, Cardinale Leopoldo Jos\u00e9 Brenes, ha presentato nei giorni scorsi\n[le nuove disposizioni ecclesiali diocesane](https://cen-nicaragua.org/wp-content/uploads/2021/01/DOC.QRQ_.-MANG.28-01-2021.pdf). Nel documento, il porporato esorta i fedeli a mantenere \u201ccon carit\u00e0 e disciplina\u201d i protocolli sanitari di base gi\u00e0 in vigore dall\u2019ottobre 2020, adattandoli alla \u201crealt\u00e0 concreta di ogni comunit\u00e0 parrocchiale\u201d. In particolare, l\u2019Arcivescovo ha ribadito l\u2019importanza di indossare sempre le mascherine, evitare gli assembramenti e realizzare gli incontri comunitari \u201cin modo misto\u201d, ovvero in parte in presenza, in parte on line, cos\u00ec da rispettare sempre \u201cil distanziamento sociale\u201d. I sacerdoti, inoltre, sono stati invitati a \u201cprendere le dovute precauzioni igienico-sanitarie\u201d prima di amministrare i Sacramenti. Un punto, nello specifico, riguarda lo svolgimento del Mercoled\u00ec delle Ceneri, che quest\u2019anno cadono il 17 febbraio: facendo riferimento [alla nota della pubblicata lo scorso 12 gennaio](https://www.vaticannews.va/it/papa/news/2021-01/congregazione-culto-divino-modificato-rito-ceneri-mascherina.html) dalla Congregazione per il Culto Divino e la Disciplina dei Sacramenti, il Cardinale Brenes ha ricordato che i sacerdoti dovranno indossare la mascherina e recitare la tradizionale formula una sola volta, lasciando poi cadere le ceneri sul capo dei fedeli, senza dire null\u2019altro. Inoltre, il porporato ha esortato il clero diocesano a ricordare ai fedeli che l\u2019essenziale di questo \u201cgiorno penitenziale\u201d \u00e8 \u201cil fermo proposito di conversione e di rinnovamento della vita battesimale\u201d, cos\u00ec da vivere \u201cun fruttuoso periodo quaresimale\u201d. Infine, l\u2019Arcivescovo di Managua ha ringraziato \u201cla generosit\u00e0\u201d dimostrata dai cattolici in tutto il periodo dell\u2019emergenza sanitaria, perch\u00e9, nonostante le difficolt\u00e0 economiche personali, essi hanno sostenuto le loro parrocchie, \u201ctestimoniando in tal modo la ricchezza evangelica\u201d condivisa dai credenti. Dal Cardinale Brenes, quindi, l\u2019auspicio conclusivo che tale disposizioni siano utili \u201cper accompagnare e motivare il popolo di Dio in questo tempo di prova\u201d. Da ricordare che, secondo le ultime stime, il Nicaragua ha fatto registrare, ad oggi 1.mo febbraio, 6.253 casi totali di Covid-19 e 169 decessi. (IP)\n1 febbraio - MONDO Una pubblicazione della Cec approfondisce il tema dell\u201911.ma Assemblea prevista in Germania nel 2022\nUna risorsa per le Chiese e i cristiani di tutto il mondo in vista dell\u201911.ma Assemblea del Consiglio Ecumenico delle Chiese (Cec), che si terr\u00e0 a Karlsruhe, in Germania, dal 31 agosto all\u20198 settembre del 2022: questo vuole essere la nuova pubblicazione dell\u2019organismo ecumenico sul tema dell\u2019Assemblea \u201cL\u2019amore di Cristo conduce il mondo alla riconciliazione e all\u2019unit\u00e0\u201d. Disponibile in inglese, francese, spagnolo e tedesco, il testo \u00e8 frutto del lavoro di un gruppo internazionale di diverse aree geografiche e tradizioni confessionali ed evidenzia che l\u2019Assemblea sar\u00e0 un\u2019opportunit\u00e0 per trovare ispirazione nell\u2019amore di Dio Uno e Trino, rivelato in Cristo, che fluisce nell\u2019umanit\u00e0 e in tutta la creazione mediante la potenza dello Spirito Santo. \u201cL\u2019amore di Cristo, che \u00e8 al centro del tema dell\u2019Assemblea, si colloca in un contesto trinitario - spiega il reverendo Ioan Sauca, segretario generale ad interim del Cec - e sviluppa il punto di vista espresso nel documento \u2018Concezione e visione comune del Cec\u2019, secondo il quale fine dell\u2019amore di Dio incarnato in Ges\u00f9 Cristo \u00e8 la riconciliazione e l\u2019unit\u00e0 di tutti, del cosmo nel suo insieme\u201d. Il reverendo Sauca aggiunge che il tema si concentra su cosa significhi, per le Chiese e per l\u2019unit\u00e0 dei cristiani, affrontare insieme le tante sfide del mondo e testimoniare i valori evangelici comuni. Impegni che implicano apertura e attenzione al mondo intero, nonch\u00e9 dialogo e cooperazione con persone di altre fedi o senza convinzioni religiose, ma che condividono gli stessi valori. Per la professoressa Marina Kolovopoulou, moderatrice del gruppo redazione della nuova pubblicazione del Cec, \u201cil tema dell\u2019assemblea ci invita, in questo tempo travagliato per il nostro mondo, a riorientare la nostra esistenza verso l\u2019unico Dio nella Trinit\u00e0, verso la sorgente stessa della vita, che ha tanto amato il mondo da dare il suo unigenito Figlio\u201d, e a darne testimonianza. \u201cQuesta riflessione sul tema della prossima Assemblea del Cec mira a incoraggiare i leader della Chiese e le congregazioni locali a meditare e discutere sull\u2019importanza della compassione di Cristo in un mondo segnato dall\u2019emergenza climatica, dall\u2019ingiustizia economica sistemica, dalla rivoluzione digitale e dai populismi nazionali alimentati dalla paura dell\u2019altro - afferma il pastore Odair Pedroso Mateus, assistente segretario generale del CEc e direttore della Commissione Fede e ordine -. Quando cristiani e Chiese si uniscono per affrontare queste sfide globali, crescono nell\u2019amore per Cristo e dimostrano il suo dono di unit\u00e0\u201d. L\u2019Assemblea del Cec si sarebbe dovuta svolgere quest\u2019anno ma \u00e8 stata rinviata a causa della pandemia di Covid-19. \u201cLe Chiese della Germania non vedono l\u2019ora di accogliere i membri dell\u2019Assemblea e questa pubblicazione fornir\u00e0 loro anche una guida mentre affrontano le sfide attuali pastorali come la profonda incertezza, le ambivalenze della rivoluzione digitale, il cambiamento climatico, la xenofobia e la pandemia\u201d afferma Verena Hammes. segretaria generale del Consiglio delle Chiese della Germania e membro della redazione della pubblicazione del Cec. Secondo il pastore Kenneth Mtata, segretario generale del Consiglio delle Chiese dello Zimbabwe, la riflessione sul tema dell\u2019Assemblea esplora come l\u2019amore sia uno dei pilastri fondanti della fede cristiana, su cui si possono costruire fiducia e speranza, e sottolinea la necessit\u00e0 di un \u201cecumenismo del cuore\u201d e di una ricerca dell\u2019unit\u00e0 \u201cnon solo intellettuale, istituzionale e ufficiale\u201d, ma basata anche sulla relazione, la preghiera comune e l\u2019amore reciproco. \u201cUn mondo che richiede amore profondo, convivenza, giustizia e speranza, ha bisogno di Chiese che siano visibilmente in comunione, che aspirino all\u2019unit\u00e0 dove c\u2019\u00e8 divisione e che scoprano un nuovo futuro per l\u2019umanit\u00e0 e per tutto il creato\u201d conclude il pastore Mtata. (TC)\n1 febbraio - REPUBBLICA CECA La preghiera di monsignor Graubner per i giovani che stanno prendendo decisioni sul futuro\nUna presentazione delle varie alternative nell\u2019ambito dell\u2019istruzione ecclesiastica e un augurio a fare la scelta migliore per la propria vita: questo il contenuto della lettera pastorale che l\u2019arcivescovo di Olomuc e presidente dei vescovi della Repubblica Ceca, monsignor Jan Graubner, ha inviato ai fedeli pi\u00f9 giovani che in questo periodo sono alle prese con decisioni importanti per il futuro in merito agli studi da intraprendere,\n[come riferisce il sito della Conferenza episcopale ceca.](https://www.cirkev.cz/cs/aktuality/210129modleme-se-za-mladez-ktera-ted-cini-dulezita-rozhodnuti-pise-arcibiskup-graubner-vericim) \u201cPreghiamo per i giovani che ora stanno prendendo decisioni importanti \u2013 ha scritto il presule - anche se stiamo attraversando un periodo di pesanti restrizioni a causa della pandemia da Coronavirus, per i nostri giovani \u00e8 il momento di iscriversi alle scuole superiori o all\u2019universit\u00e0\u201d. Il presule pone l'attenzione sulle numerose scuole ecclesiastiche presenti nel Paese, come il liceo arcivescovile di Krom\u011b\u0159\u00ed\u017e, Prost\u011bjov o Velehrad, ma anche la scuola tedesca a Olomouc, o la scuola secondaria di pedagogia e scienze sociali dei Domenicani a Bojkovice, ma anche la Secondary Vocational School of St. Jan Bosek a Krom\u011b\u0159\u00ed\u017e. \u201cHo spesso sentito lamentele dai genitori per l\u2019assenza di una scuola pratica. Oggi abbiamo una scuola con i seguenti campi di studio: Meccanista forestale, Riparatore di macchine forestali, agricoltore contadino e giardiniere, corsi triennali che conferiscono certificato di apprendistato. La scuola ha un dormitorio gestito da sacerdoti salesiani. Sono lieto di poter offrire alle famiglie credenti questa particolare offerta di aiuto ecclesiastico per preparare i loro figli alla vita in un ambiente religioso sano\u201d, si legge ancora. Oltre alle scuole per gli studenti, ricorda il presule, c'\u00e8 un'altra offerta di natura completamente diversa: \u00e8 il seminario sacerdotale a Olomouc, destinato ai giovani che vogliono offrire se stessi per servire Dio e il prossimo, rispondendo, cos\u00ec, alla chiamata del Signore. \u201cMi rivolgo a voi, giovani che si stanno gi\u00e0 diplomando o si stanno preparando quest'anno e hanno l'idea del sacerdozio, il desiderio di vivere per gli altri, di approfondire l\u2019amicizia con Ges\u00f9 e di aiutare le persone a non allontanarsi dal sentiero verso la salvezza. La vita sacerdotale non \u00e8 comoda, ma \u00e8 piena dell'avventura di Dio e ne vale la pena. Le domande per il seminario, che devono essere presentate all'arcivescovado entro la fine di marzo, saranno raccolte tramite il vostro sacerdote\u201d. \u201cSorelle e fratelli, chiedo a ciascuno di voi di pregare per i nostri giovani che ora devono prendere decisioni importanti. Che l'esperienza, il buon esempio e la saggezza di vita degli adulti li aiutino nella loro coraggiosa ricerca. Con l'augurio della gioia dell'amicizia di Cristo, egli benedice ciascuno di voi dal profondo del suo cuore\u201d, ha concluso. (RB)\n1 febbraio - NIGERIA #coronavirus. Vescovi di Lagos: distribuzione vaccino sia equa e giusta\nLa distribuzione del vaccino anti-Covid19 sia \u201cgiusta ed equa\u201d: lo chiedono i vescovi cattolici della Provincia ecclesiastica di Lagos, in Nigeria, nel\n[comunicato conclusivo della loro Assemblea](https://lagosarchdiocese.org/newsdetail.php?tab=371), svoltasi il 28 gennaio scorso presso la Chiesa locale di Sant\u2019Agnese. La pandemia, si legge nella nota, ha bloccato \u201cquasi ogni attivit\u00e0 religiosa, socio-economica e politica nel Paese\u201d; per questo, lodando \u201cil clero, i religiosi e i fedeli laici per essere rimasti saldi nella fede\u201d, i presuli sperano che il 2021 \u201cinauguri una nuova speranza per l'umanit\u00e0\u201d nel contenimento dell\u2019emergenza sanitaria. Purtroppo, le premesse non sono incoraggianti: \u201cLa Nigeria e il mondo intero \u2013 prosegue infatti il documento \u2013 continuano a vedere un aumento incessante del numero di persone che muoiono o vengono ricoverate in ospedale con gravi malattie a causa del coronavirus\u201d, tanto che, a distanza da un anno dai primi casi segnalati, \u201cil virus non mostra alcun segno di scomparsa e non permette alle persone di tornare ad una vita normale\u201d. I vescovi di Lagos plaudono, dunque, \u201calla scoperta e alla produzione di vaccini\u201d, ma chiedono che la distribuzione di tali antidoti \u201csia fatto in modo giusto ed equo, in modo da garantire che essi arrivino a tutti coloro che ne hanno bisogno quando ne hanno bisogno, indipendentemente dal loro status sociale o economico\u201d. Al contempo, i presuli esortano la popolazione \u201ca prendere sul serio la pandemia\u201d da Covid-19 e a \u201cnon deriderla come una fantasia\u201d: fondamentale, quindi, \u201cil rispetto rigoroso di tutte le normative di sicurezza varate delle autorit\u00e0\u201d per ridurre i contagi, cos\u00ec come \u00e8 forte l\u2019incoraggiamento alla \u201cpreghiera a Dio onnipotente e misericordioso, affinch\u00e9 ponga fine rapidamente\u201d a questo dramma globale. Il documento episcopale si sofferma, poi, sulla questione della sicurezza nazionale: esprimendo il loro apprezzamento per il fatto che il Capo dello Stato, Muhammadu Buhari, abbia sostituito alcuni responsabili delle forze armate nigeriane, dopo le proteste della popolazione contro violenze ed abusi da essi perpetrati, i vescovi \u201csperano e pregano\u201d che i neo-nominati portino \u201cun nuovo vigore e una nuova visione\u201d all\u2019interno della \u201clotta all\u2019insicurezza che, attualmente, tormenta ogni angolo del Paese\u201d. \u201cQuesto compito \u00e8 la ragione della loro nomina \u2013 ribadiscono i vescovi \u2013 ed essi devono perseguirlo con tutte le risorse umane e materiali necessarie\u201d. Lo stesso auspicio viene rivolto ai \u201cgovernatori statali\u201d affinch\u00e9 \u201csiano all\u2019altezza delle loro responsabilit\u00e0\u201d, tra cui quella primaria di \u201cgarantire la sicurezza della vita e della propriet\u00e0 di tutti gli abitanti\u201d della Nigeria, fermando \u201cterroristi, banditi, rapitori e altri criminali\u201d che \u201cterrorizzano e brutalizzano cittadini innocenti\u201d. Gli stessi nigeriani vengono chiamati in causa: ad essi, i vescovi chiedono \u201cla massima vigilanza\u201d nella vita quotidiana, cos\u00ec da \u201cfare prontamente rapporto alle autorit\u00e0 competenti\u201d di fronte ad attivit\u00e0 sospetta e \u201cstroncare sul nascere qualsiasi minaccia alla vita umana e alla propriet\u00e0\u201d. \u201cSe vedete qualcosa, parlate, non restate zitti!\u201d, \u00e8 l\u2019appello dei presuli ai nigeriani per rompere un clima di omert\u00e0. \u201cVivere in pace \u00e8 una necessit\u00e0 \u2013 prosegue la nota episcopale \u2013 La Chiesa cattolica sostiene il bisogno di un maggior dialogo tra i vari gruppi etnici come un modo per vivere in pace e in unit\u00e0, con la speranza che tali incontri possano effettivamente portare al rispetto reciproco e alla sicurezza\u201d delle persone e delle propriet\u00e0. In quest\u2019ottica, i vescovi auspicano che i responsabili dei \u201ccrimini di omicidio, stupro, rapimento a scopo di riscatto e distruzione di terreni agricoli, cos\u00ec come i loro mandanti, vengano indentificati e consegnati alla giustizia, senza ulteriori ritardi\u201d. Tra gli altri temi affrontati nella riunione dei vescovi di Lagos, c\u2019\u00e8 anche l\u2019Anno di San Giuseppe, indetto da Papa Francesco a 150 anni dalla proclamazione dello sposo della Vergine Maria quale Patrono della Chiesa universale e in corso fino all\u20198 dicembre prossimo. Esortando i fedeli a \u201cpartecipare attivamente a tutte le iniziative organizzate a livello diocesano\u201d in questo speciale Anno, i vescovi nigeriani pregano San Giuseppe di \u201cintercedere per tutte le famiglie\u201d. Netto, inoltre, il richiamo all\u2019importanza de \u201cl\u2019apostolato della comunicazione\u201d, perch\u00e9 \u201cla comunicazione \u00e8 il cuore dell'evangelizzazione, la grande missione che Ges\u00f9 Cristo, comunicatore per eccellenza, ha dato alla Chiesa\u201d. Un\u2019importanza resa ancora pi\u00f9 evidente in tempo di pandemia quando, a causa del lockdown, il clero locale ha messo a frutto tutte le sue competenze mediatiche per rendere accessibili ai fedeli la Messa e le celebrazioni liturgiche, grazie alla tecnologia digitale. \u201cIn vista della necessit\u00e0 di rafforzare questo importantissimo ambito della Chiesa \u2013 scrivono i vescovi \u2013 vogliamo continuare ad esplorare i modi per assicurare maggiori finanziamenti e formazione per il personale addetto alle comunicazioni sociali\u201d. La nota episcopale si conclude con l\u2019invocazione a Maria, \u201cRegina della Nigeria\u201d, affinch\u00e9 interceda per tutti, \u201cmentre navighiamo in uno dei momenti pi\u00f9 difficili che il nostro mondo abbia conosciuto nella storia recente\u201d. Da ricordare che la Provincia ecclesiastica di Lagos comprende l'Arcidiocesi di Lagos, la diocesi di Ijebu-Ode e la diocesi di Abeokuta. (IP)\n1 febbraio - GERMANIA Al via la riorganizzazione della formazione sacerdotale nel Paese\nRivedere le modalit\u00e0 e i criteri di organizzazione della formazione sacerdotale in Germani: \u00e8 questa una delle priorit\u00e0 individuate dal Consiglio permanente della\n[Conferenza episcopale tedesca che ne d\u00e0 notizia sul suo sito](https://www.dbk.de/presse/aktuelles/meldung/staendiger-rat-der-deutschen-bischofskonferenz-zur-konzentration-der-priesterausbildung-in-deutschland). L'anno scorso \u2013 si spiega - ha visto la conclusione di un processo spirituale pluriennale per assicurare la qualit\u00e0 della formazione sacerdotale in Germania, che \u00e8 stato discusso al Consiglio permanente nel giugno scorso. Ne \u00e8 uscito fuori che gruppi di apprendimento sufficientemente grandi, istruttori a tempo pieno e sedi accademiche sono i prerequisiti individuati per consentire una formazione comune di tutti i ministeri pastorali. Il Consiglio permanente aveva anche affrontato la questione di concentrarsi su possibili siti di formazione. A novembre, inoltre, il vescovo di Fulda, monsignor Michael Gerber \u00e8 stato incaricato dal Consiglio di coordinare le prossime decisioni prese in merito alla formazione sacerdotale. Negli ultimi mesi ha strutturato il processo di riflessione e di decisione a livello della Conferenza episcopale tedesca e ha presentato ulteriori risultati al Consiglio permanente nella sua riunione tenuta in videoconferenza il 25 e 26 gennaio scorsi. Nel Consiglio Permanente si \u00e8 affermato che i vescovi continueranno sulla strada intrapresa di concentrare i centri di formazione sacerdotale. Una riorganizzazione continua a prevedere tre sedi per la fase di studio, come gi\u00e0 presentato nel giugno 2020. Il responsabile della formazione a livello diocesano rester\u00e0 il vescovo, ma per la riorganizzazione della formazione sacerdotale, il Consiglio permanente ha gi\u00e0 deciso di istituire un Consiglio di coordinamento che servir\u00e0 a mettere in rete tutte le diocesi coinvolte e anche a coordinare i contenuti tra le singole fasi di formazione. Il Consiglio \u00e8 composto dai vescovi diocesani delle diocesi coinvolte nel processo, dai responsabili dei gruppi di progetto regionali delle localit\u00e0; inoltre, \u00e8 previsto un Consiglio consultivo per sostenere i gruppi di progetto regionali e il Consiglio di coordinamento nelle questioni di contenuto. La prima riunione del Consiglio di coordinamento per la formazione sacerdotale \u00e8 prevista dopo l'Assemblea plenaria di primavera della Conferenza episcopale tedesca, cio\u00e8 alla fine di febbraio 2021. Le prossime riunioni del Consiglio di coordinamento sono previste dopo ogni assemblea plenaria. (RB)\n1 febbraio - KENYA Anno San Giuseppe: iniziative nella diocesi di Ngong\nAiutare i fedeli ad approfondire la loro conoscenza su San Giuseppe: con questo obiettivo, la diocesi di Ngong, in Kenya, ha deciso di avviare un ciclo di riflessioni mensili dedicate allo sposo della Vergine Maria. L\u2019iniziativa \u2013\n[spiega il coordinatore pastorale della diocesi, don Boniface Mukwe](https://www.aciafrica.org/news/2708/kenyas-ngong-diocese-offering-monthly-reflections-on-st-joseph-in-year-long-celebration) \u2013 si inserisce nel contesto dell\u2019Anno San Giuseppe, indetto da Papa Francesco per celebrare i 150 anni dalla dichiarazione del padre putativo di Ges\u00f9 quale Patrono della Chiesa universale. Lo speciale Anno \u00e8 iniziato l\u20198 dicembre 2020 e si concluder\u00e0 il prossimo 8 dicembre. \u201cVogliamo che i fedeli sappiano bene chi \u00e8 San Giuseppe, che lo imitino e prendano esempio dalla sua vita\u201d, ribadisce il coordinatore pastorale. Le riflessioni saranno guidate sia dai sacerdoti che dai catechisti locali e mireranno a \u201cnutrire la fede dei cristiani e ad aiutarli nella crescita all\u2019interno dei vari gruppi della Chiesa\". \u201cL\u2019Anno di San Giuseppe \u2013 aggiunge il vescovo ordinario locale, Monsignor John Oballa Owaa \u2013 \u00e8 un\u2019opportunit\u00e0 per rendere il ruolo di questo Santo pi\u00f9 visibile, conosciuto ed amato e per aiutare i fedeli ad interiorizzare la sua figura ed il suo ruolo\u201d. Da gennaio a marzo, dunque, le riflessioni si concentreranno su San Giuseppe come Patrono della Chiesa universale, capo-famiglia della Sacra Famiglia e uomo giusto. Da aprile a luglio, invece, la diocesi di Ngong approfondir\u00e0 la figura di questo Santo quale padre amorevole e coraggioso, modello di lavoratore silenzioso, uomo obbediente e uomo casto e fedele. Tra agosto e dicembre, infine, i temi in esame saranno: Giuseppe specchio della pazienza; uomo prudente; padre umile; patrono de moribondi e consolatore degli afflitti; maestro di morale e di fede. L\u2019iniziativa si concluder\u00e0 il 4 dicembre 2021, in coincidenza con la \u201cGiornata diocesana della famiglia\u201d. Inoltre, ogni parrocchia diocesana preparer\u00e0 una statua di San Giuseppe, una Bibbia e un Crocifisso che, di volta in volta, raggiungeranno i diversi gruppi ecclesiali in una sorta di pellegrinaggio che crei comunione tra i fedeli. \u201cSiamo una sola Chiesa e condividiamo una sola fede in San Giuseppe \u2013 spiega ancora don Mukwe \u2013 Lo scambio di questi simboli religiosi tra le persone \u00e8 quindi un modo per condividere la nostra fede, tutti insieme\u201d. \u201cL\u2019intercessione dello sposo di Maria, inoltre, render\u00e0 possibile una maggiore evangelizzazione \u2013 conclude il sacerdote - Lasciamoci formare da San Giuseppe, cos\u00ec da essere veri padri\u201d. (IP)\n31 gennaio - IRLANDA La settimana delle scuole cattoliche al tempo del Covid\n\u201cL'improvviso passaggio all'insegnamento e all'apprendimento a distanza e il conseguente utilizzo di dispositivi per la connessione ci ha costretti a ripensare e a ricreare, in uno spazio virtuale, la vita quotidiana della nostra comunit\u00e0 scolastica\u201d. Quanto \u00e8 accaduto alle scuole cattoliche irlandesi \u00e8 sintetizzato nella testimonianza di Bernadette Fitzgerald, Dirigente scolastico della dell\u2019Istituto femminile San Giuseppe, a Lucan, (nei pressi di Dublino), fondato dalle Suore della Presentazione della Beata Vergine Maria e amministrato dal Ceist (Catholic Education An Irish Schools' Trust), ovvero il Consorzio delle congregazioni religiose che da oltre tre secoli e mezzo si occupa di formazione cattolica nel paese. Nel corso della settimana dedicata alle scuole cattoliche, la preside Fitzgerald tira le somme di quanto compiuto soprattutto durante la fase acuta della diffusione del Covid, spiegando che si \u00e8 fatto ricorso soprattutto alla creativit\u00e0. \u201cLa nostra risposta a questa ultima chiusura ha dimostrato che abbiamo imparato a reagire e a gestire la crisi\u201d rivela, aggiungendo che: \u201cSiamo riusciti a mantenere integro lo spirito della missione attraverso il nostro spirito di adattamento. In una parola ci siamo scoperti resilienti. Fin dall\u2019inizio della pandemia, insegnanti, studenti e famiglie hanno dimostrato di essere una vera comunit\u00e0, all\u2019interno della quale ci si aiuta reciprocamente\u201d. Il San Giuseppe, cos\u00ec come tutte le scuole cattoliche irlandesi, non guardano unicamente al benessere dei propri utenti o di chi lavora all\u2019interno delle strutture. \u201cDurante il periodo di Natale, per esempio, le ragazze hanno voluto inviare biglietti augurali ad una vicina casa di cura dove vivono anziani\u201d prosegue la preside. Garantita durante il lockdown anche l\u2019assistenza spirituale. \u201cAbbiamo organizzato momenti di preghiera on line da seguire a piccoli gruppi. A novembre si sono attivati i docenti di religione per condividere con le studentesse le loro esperienze, per affrontare l\u2019inedita situazione e, in alcune situazioni, anche per ricordare i cari scomparsi a causa del virus\u201d continua Fitzgerald. I periodi forti del calendario liturgico sono stati celebrati on line con messe presiedute da Padre Tom Kennedy della vicina parrocchia \u201cSanta Maria\u201d. Ma come intendono affrontare i mesi che verranno? La Dirigente risponde che \u201cla chiusura prolungata della scuola \u00e8 sempre una scelta triste, ma molto dipende da come riusciremo ad affrontarla. Non penso ai problemi e agli ostacoli che dovremo superare, semmai ai tesori presenti nelle nostre scuole: l\u2019amicizia, l\u2019empatia, la solidariet\u00e0 e la speranza. Quella speranza, in particolare, di tornare presto alla normalit\u00e0\u201d (DD)\n31 gennaio CAMERUN - Parolin porta in Camerun il messaggio di pace e riconciliazione del Papa\n\u201cIl Papa \u00e8 ben consapevole delle difficolt\u00e0 che avete vissuto in questi anni e che state ancora vivendo: chiede per voi la consolazione del Signore, in particolare per coloro che sono stati vittime della violenza o che, in questa crisi, hanno perso amici e persone care\u201d. Cos\u00ec il Cardinale Segretario di Stato, Pietro Parolin, nel corso dell\u2019omelia in occasione dell\u2019imposizione del Pallio a monsignor Andrew Nkea Fuanya, arcivescovo di Bamenda, ha espresso la vicinanza di Francesco alla popolazione camerunense e, pi\u00f9 in generale, al continente africano, terra ricca di umanit\u00e0 ma segnata da tante sofferenze. Il Papa, ha aggiunto il porporato, \u201csi unisce al desiderio di pace e di riconciliazione che da questa amata e meravigliosa terra sale verso Dio\u201d. Il Cardinale Parolin \u00e8 arrivato in Camerun gioved\u00ec scorso accompagnato da monsignor Ivan Santus, officiale della Sezione per i Rapporti con gli Stati della Segreteria di Stato. Il suo \u00e8 un viaggio che vuole essere un segno concreto di quell'impegno comune, solidale e partecipativo, per proteggere e promuovere la dignit\u00e0 e il bene di tutti e per interessarsi alla compassione, alla riconciliazione e alla guarigione, al rispetto, all\u2019accoglienza, soprattutto nel contesto dell'attuale emergenza umanitaria da coronavirus. \u201cIl Pallio - ha spiegato il Segretario di Stato durante la Messa nella Cattedrale di Bamenda - \u00e8 simbolo di un particolare legame di comunione con il Papa: tessuto con la lana di agnelli da lui benedetti nella festa di Sant\u2019Agnese, esso evoca la figura del buon Pastore, che va in cerca della pecora smarrita ponendosela sulle spalle. Rappresenta la potest\u00e0 che l\u2019Arcivescovo esercita nella Provincia Ecclesiastica, in comunione con il Sommo Pontefice. \u00c8 un segno ricco di significato, che inaugura con forza il mandato di ogni nuovo Arcivescovo: il suo nuovo ministero viene posto fin dall\u2019inizio sotto il segno della comunione, in obbedienza e unione al Santo Padre e in condivisione con i confratelli Vescovi\u201d. \u201cMentre molte voci risuonano e si rincorrono intorno a noi; mentre tanti vogliono fare da maestri nella nostra vita\u201d - ha sottolineato il Cardinale - occorre dare \u201cun peso unico alla Parola di Cristo\u201d che \u00e8 la Parola che non passa: \u201cPer questo motivo, il Papa, in diverse occasioni, ci ha invitati a portare con noi un piccolo libro del Vangelo. Il Vangelo in tasca non \u00e8 uno slogan ma un programma spirituale\u201d. \u201cGes\u00f9 vuole il bene dell\u2019uomo e per questo lo libera dal Male\u201d ha indicato il porporato. \u201cGes\u00f9 \u00e8 in grado di operare una totale liberazione precisamente attraverso la sua semplice e potente Parola: Esci da lui! Non formule magiche; neppure strani gesti: \u00e8 la Sua Parola che risulta oltremodo efficace\u201d. Il Segretario di Stato ha evidenziato che \u201cil Male c\u2019\u00e8 e Cristo \u00e8 in grado di sconfiggerlo. Sta a noi esercitarci, ogni giorno, in tale combattimento\u201d. Il Cardinale Parolin ha poi evocato l\u2019insegnamento dell\u2019apostolo Paolo, indicando due termini preziosi che devono segnare il cammino spirituale di ciascuno: serenit\u00e0 e vigilanza: \u201cSerenit\u00e0 perch\u00e9 con Cristo siamo vincitori, nell\u2019adesione a lui attraverso la preghiera e la vita sacramentale; vigilanza per poter discernere il Male l\u00ec dove si annida, a cominciare dal nostro cuore\u201d. Rivolgendosi ai fedeli, ha poi esortato a contrastare le violenze, le divisioni e le lotte fratricide che affliggono questa terra: \u201cChi lotta contro il male che alberga nel suo cuore, diventa portatore di bene e di pace nella sua famiglia, tra i suoi amici, nella sua comunit\u00e0: e diviene, in questo modo, un seme di speranza per tutti\u201d. Il Segretario di Stato ha concluso l\u2019omelia ricordando che dopo duemila anni, lo stupore e la domanda, di fronte al Signore Ges\u00f9, sono atteggiamenti preziosi da custodire con cura: \u201cNon dovremmo mai smettere di riflettere su tale Mistero per evitare il rischio della superbia spirituale, di chi \u00e8 convinto di saper gi\u00e0 tutto su Ges\u00f9, senza rendersi conto che egli \u00e8 sempre pi\u00f9 grande di quanto possiamo umanamente comprendere. Non dovremmo mai smettere di meravigliarci davanti al Mistero fondamentale della nostra fede cristiana: quello del Figlio di Dio che si \u00e8 fatto uomo per la nostra liberazione\u201d. Tanti i fedeli che hanno voluto partecipare alla Messa nella Cattedrale di Bamenda, segno dell\u2019affetto per l\u2019arcivescovo Fuanya e di gioiosa comunione con il Papa rappresentato dal suo Segretario di Stato. (DD)\n31 gennaio - PORTOGALLO Gtir (organismo interreligioso). Eutanasia, battuta d\u2019arresto della civilt\u00e0. Non esistono vite usa e getta\n\u201cUn battuta d\u2019arresto della civilt\u00e0\u201d. Non si placano le proteste nei confronti del voto di venerd\u00ec scorso che ha visto il Parlamento portoghese approvare il disegno di legge che depenalizza l\u2019eutanasia e il suicidio assistito. Dopo la dura nota dei vescovi attraverso la quale hanno espresso \u201ctristezza e indignazione\u201d, \u00e8 arrivata a stretto giro anche la ferma posizione di \u201cReligioni e Salute\u201d (GTIR), ovvero l\u2019organismo interreligioso formato dai rappresentati cattolici, induisti, islamici, ebrei, buddisti, dell'Alleanza evangelica, della Chiesa di Ges\u00f9 Cristo dei Santi degli Ultimi Giorni, del Patriarcato ecumenico di Costantinopoli, e dell\u2019Unione degli Avventisti del Settimo Giorno. \u201cRafforzeremo il nostro impegno affinch\u00e9 venga ovunque proclamato il valore della vita\u201d scrivono in un documento ufficiale inviato all\u2019agenzia stampa della Conferenza Episcopale Portoghese, Ecclesia. \u201cOgni essere umano \u00e8 unico, irripetibile, insostituibile e necessario alla societ\u00e0 a cui appartiene\u201d sottolineano. \u201cNon esistono vite usa e getta\u201d ammoniscono. Gli esponenti di GTIR spiegano che i portoghesi sono fortemente provati dallo tsunami di una pandemia che ha generato morte e disperazione. \u201cE\u2019 una popolazione stordita dal suono delle ambulanze che corrono da una parte all\u2019altra per assistere malati costretti poi ad attendere ore ed ore in attesa di cure. Pensiamo alla loro disperazione e all\u2019angoscia dei familiari\u201d si legge nella nota che continua puntando l\u2019indice contro \u201cl\u2019indifferenza\u201d mostrata nei confronti di uno scenario come quello descritto che ha portato \u201cuna maggioranza (relativa) dei deputati a proporre ai portoghesi una legge per morire (o uccidere?). Quella, appunto, sull\u2019eutanasia\u201d. Secondo i rappresentanti del Gtir \u201cE\u2019 necessario sostenere, accompagnare, prendersi cura delle persone malate, vulnerabili e fragili. Quello che invece l\u2019Assemblea parlamentare ha offerto come via d\u2019uscita alla persona che soffre \u00e8 la morte su richiesta. Cosa possiamo aspettarci, considerate le difficolt\u00e0 di accesso all\u2019assistenza sanitaria, la povert\u00e0 diffusa, la mancanza di una rete di solidariet\u00e0 e la presenza di case di cura per anziani che non sono altro che presidi inutili?\u201d. Gli esponenti del Gtir parlano di \u201cnichilismo morale\u201d, \u201crelativismo etico\u201d, \u201cindividualismo\u201d. La sola risposta \u00e8 il sostegno a chi soffre: \u201cL\u2019esperienza dell'accompagnamento compassionevole \u00e8 una forma di aiuto e di vicinanza non solo materiale, ma anche umana e spirituale. La vita ha un valore sacro e questo \u00e8 uno dei grandi insegnamenti delle grandi tradizioni religiose\u201d conclude la nota. (DD)\n31 gennaio - MALTA One Church, one Journey. Progetto di rinnovamento ecclesiale promosso da Mons. Scicluna\nRinnovamento ecclesiale e sinergia tra le diverse realt\u00e0 diocesane. Sono questi gli obiettivi del forum organizzato da Mons Charles Scicluna, arcivescovo di Malta, tenutosi nei giorni scorsi, durante il quale sono stati presentati i risultati, i progetti in atto e le iniziative prossime dell\u2019arcidiocesi, disponibili e fruibili all\u2019interno della piattaforma One Church, One Journey. Si tratta di una sezione specifica del sito della Conferenza episcopale contenente le proposte di catechesi per i pi\u00f9 piccoli, la quinta edizione della Bibbia maltese, unitamente ad una app della Bible Society e il progetto Views on Catholicism dall'Istituto Discern Research. Durante il webinar, al quale hanno preso parte i diversi rappresentanti delle diverse commissioni pastorali \u00e8 stata presentata anche l'esegesi del racconto di Emmaus del Dipartimento di Scrittura della Facolt\u00e0 di Teologia, i progetti della Caritas con le parrocchie e le entit\u00e0 diocesane per aiutare i poveri, oltre ad una breve guida alla cura pastorale dei giovani. Nella sezione anche diversi rapporti sulle attivit\u00e0 a sostegno degli emarginati e il nuovo video sulle radici cristiane del popolo maltese. Sono tutte tappe di un processo di rinnovamento fortemente voluto dallo stesso presule e lanciato ufficialmente il 7 giugno dello scorso anno grazie proprio all\u2019idea di One Church, One Journey. \u201cUn viaggio di trasformazione e di rilancio che vede protagoniste parrocchie, congregazioni, scuole, movimenti e famiglie\u201d si legge nel documento conclusivo del webinar, al termine del quale l\u2019Arcivescovo ha deciso di istituire un gruppo di lavoro che sosterr\u00e0 i progetti, li coordiner\u00e0 e avr\u00e0 il compito di coinvolgere altri soggetti e organismi espressione della societ\u00e0 maltese. (DD)\n30 gennaio - IRLANDA Sei incontri on-line proposti dal Santuario di Knock durante la Quaresima su come vivere la fede cristiana oggi\nCosa alimenta la nostra fede e cosa la sfida oggi? Dove troviamo speranza e gioia nelle nostre vite? Come pu\u00f2 la nostra fede costruire forza mentale, benessere e resilienza? Che impatto ha avuto la pandemia del Covid-19 sulla nostra fede? Sono solo alcune delle domande che verranno discusse in una serie di incontri virtuali proposti dal Santuario irlandese di Knock nel periodo di Quaresima dedicati al tema \u201cVivere la fede cristiana\u201d. A presiederli \u2013 riporta il\n[sito](https://www.catholicbishops.ie/category/news/news-archive-2020/) della Conferenza episcopale irlandese - sar\u00e0 padre Eamonn Conway DD, sacerdote della diocesi di Tuam e professore di teologia presso il Mary Immaculate College. Ogni gioved\u00ec e per sei settimane diversi relatori condivideranno le loro esperienze fede in diversi ambiti. Ad inaugurare il ciclo sar\u00e0, il 18 febbraio, una sessione dal titolo \"Vivere la fede cristiana in famiglia\u201d, in cui interverranno Patrick e Linda Treacy, una coppia di sposi con quattro figli che parleranno delle gioie e delle sfide della fede cristiana nella famiglia oggi. Il secondo incontro, la settimana successiva, sar\u00e0 dedicato alla fede tra i giovani e vedr\u00e0 l\u2019intervento di un gruppo di giovani che parleranno della forza data loro dalla fede e di come comunicare oggi la gioia del Vangelo. Il 4 marzo sar\u00e0 invece la volta di un gruppo di insegnanti, mentre l\u201911 marzo interverranno la baronessa Nuala O'Loan della Camera dei Lord britannica e Ronan Mullen, senatore della Repubblica di Irlanda e leader del movimento pro-life Human Dignity Alliance, che racconteranno come si vive la fede cristiana nella vita pubblica. Protagonisti della quinta sessione saranno invece una religiosa e due sacerdoti terranno un colloquio con un giornalista. Al centro dell\u2019ultima sessione, sar\u00e0 infine, lo studio della teologia per approfondire la fede. Ne parleranno due professioniste che stanno completando un dottorato di ricerca in teologia. I colloqui potranno essere seguiti sul sito del santuario di Knock: [www.knockshrine.ie/watch-live](http://www.knockshrine.ie/watch-live) (LZ)\n30 gennaio ZAMBIA Ancora in deciso aumento i contagi. Appello all\u2019unit\u00e0 dei vescovi\nAnche lo Zambia \u00e8 alle prese con la seconda ondata di Covid-19 che, come in altre nazioni del continente, sembra decisamente peggiore della prima a causa della nuova variante del virus. Nelle ultime settimane il paese sudafricano ha registrato un\u2019impennata vertiginosa dei contagi che hanno ormai superato quota 51mila con 728 morti. Tra le vittime anche membri del clero locale, come monsignor Moses Hamungole, vescovo di Monze, deceduto il 13 gennaio scorso. La situazione allarma i vescovi zambiani, che il 28 gennaio \u2013 riporta l\u2019agenzia\n[Aciafrica](https://www.aciafrica.org/news/2740/zambians-urged-to-put-aside-differences-in-fight-against-covid-19) - hanno diffuso una nuova dichiarazione in cui chiedono alla nazione di dare prova di unit\u00e0 e compattezza di fronte alla nuova emergenza . \"Mentre combattiamo contro Covid-19, esortiamo tutti gli zambiani, indipendentemente dalla loro appartenenza sociale, culturale, religiosa e politica, a mettere da parte le loro differenze e unirsi per un obiettivo comune\", scrivono i presuli sottolineando la necessit\u00e0 di seguire ancora pi\u00f9 scrupolosamente i protocolli sanitari: \u201cNon \u00e8 il momento \u2013 affermano \u2013 di sospendere le mascherine e di non rispettare pi\u00f9 il distanziamento sociale (...) i morti ci ricordano che il Covid-19 \u00e8 reale, serio e mortale\u201d. I vescovi si rivolgono quindi a tutto il personale religioso e agli agenti pastorali che sono in questo momento tra le persone pi\u00f9 esposte al contagio. L\u2019invito \u00e8 ad agire in modo responsabile \u201csempre e ovunque come custodi del nostro fratello e nostra sorella\": \u201cVi chiediamo di pensare alla protezione di voi stessi e degli altri, di essere particolarmente vigili e di seguire giudiziosamente e far rispettare i regolamenti Covid-19 nelle vostre comunit\u00e0, parrocchie, istituzioni e programmi pastorali\". Inoltre, i vescovi incoraggiano a farsi testare regolarmente e a consultare tempestivamente un medico nel caso di sintomi sospetti. Al contempo, la nota esorta a continuare a pregare e offrire assistenza spirituale e psicologica a tutte le persone contagiate e colpite dalla pandemia. Infine un accorato appello ai leader politici ad evitare riunioni che espongono le persone al rischio di contagio. Nei giorni scorsi anche il Centro nazionale dei gesuiti per la riflessione teologia (Jctr) aveva espresso forti preoccupazioni per la nuova ondata di contagi chiedendo governo di reintrodurre misure preventive pi\u00f9 rigorose. (LZ)\n30 gennaio - BRASILE Il 2 febbraio Giornata di preghiera indetta dai vescovi per invocare la luce della speranza di fronte alla pandemia\nChiedere l'intercessione della Vergine Maria e di San Giuseppe perch\u00e9 tengano viva la speranza dei brasiliani di fronte alle incertezze causate dalla crisi del Coronavirus nel mondo. Questo l\u2019obiettivo della speciale Giornata di preghiera indetta dalla Conferenza episcopale brasiliana per il 2 febbraio, festa della Presentazione di Ges\u00f9. \"Tieni la luce della speranza\" \u00e8 il motto della giornata per la quale \u00e8 stata scelta simbolicamente la data della Festa della Madonna della Candelora. \"Con questa giornata di preghiera \u2013 spiega monsignor Joel Portella Amado, il segretario generale della CNBB - vogliamo chiedere a Dio di nutrire la nostra speranza e il nostro coraggio per restare saldi di fronte alla pandemia\". Per l\u2019occasione la Conferenza episcopale chiede ai fedeli, come gesto simbolico e per sentirsi in comunione, di tenere accesa durante tutta la giornata giornata una candela da porre, di notte, in un luogo visibile al riparo dal vento, come una finestra. L'idea, spiega monsignor Portella, \u00e8 che, anche se piccola, la luce si irradia ad altre persone come segno di speranza. I fedeli potranno condividere fotografie della loro candela sui social media con l'hashtag # LuzdaEsperan\u00e7a. Il programma della giornata inizia alle 9.00 locali, con una Messa nel Santuario di di Nostra Signora della Piet\u00e0 di Belo Horizonte, capitale dello Stato di Minas Gerais, uno dei pi\u00f9 colpiti dalla seconda ondata di contagi, presieduta dall'arcivescovo della citt\u00e0, monsignor Walmor Oliveira de Azevedo, presidente della Cnbb. Alle 17.00 \u00e8 quindi previsto un evento live in cui si proporranno riflessioni sulle fonti che nutrono lo spirito e la speranza in questo tempo di pandemia. Interverranno Frei Paulo Batista, membro della fraternit\u00e0 San Francesco di Assisi nella Provvidenza di Dio; una coppia della Pastorale Familiare di Santa Catarina; una laica impegnata nella pastorale dei non udenti; tre adolescenti dell'Infanzia Missionaria e il segretario esecutivo della Regione Nord della Cnbb. Seguir\u00e0 dalle 19.00, in diretta dal Santuario Nazionale di Aparecida nello Stato di San Paolo, la recita del Rosario trasmessa in diretta su TV Aparecida. Quindi, alle 21.00. la Compieta recitata nella sede della Cnbb a Brasilia da monsignor Joel Portella Amado insieme ad alcuni ospiti e che sar\u00e0 trasmessa in diretta sui social media. (PB)\n30 gennaio - ITALIA - Attenti a cibo, ambiente e sprechi: i giovani in una ricerca di Iusve\nNove su dieci fanno la raccolta differenziata, chiudono la luce quando escono di casa, cercano di riciclare e di sprecare meno acqua possibile. Una percentuale variabile tra il 40% (al Nord) e il 60% (al Sud) cerca poi di acquistare cibo biologico. E se l\u2019auto privata domina gli spostamenti dei 19 - 29enni (con il 36,8%), i pi\u00f9 giovani segnalano invece soprattutto altre forme di mobilit\u00e0 alternativa (\u201ca piedi\u201d si muove il 23,7% dei quattordici-diciottenni, con l\u2019autobus il 15,1% ma solo il 3,0% in treno). I ragazzi e i giovani adulti italiani sembrano insomma attenti agli stili di vita consapevoli. \u00c8 quanto emerge da una ricerca dell\u2019Istituto Universitario Salesiano di Venezia, mediante una rilevazione campionaria affidata alla societ\u00e0 Demetra. Lo studio viene reso noto oggi, alla vigilia della festa di San Giovanni Bosco, fondatore dei salesiani. L\u2019indagine \u201cYouth for Future\u201d s\u2019inserisce nel progetto \u201cEcologia integrale e nuovi stili di vita\u201d. Sono stati raggiunti due campioni rappresentativi di giovani italiani: il primo ha coinvolto 1.821 ragazzi tra i 14 e i 18 anni, frequentanti la scuola secondaria di secondo grado, il secondo 1.523 giovani adulti 19 - 29enni. \u201cCome universit\u00e0 - spiega Nicola Giacopini, direttore di Iusve - abbiamo fatto nostro e accolto l\u2019accorato appello di Papa Francesco, rivolto a tutto il mondo con l\u2019enciclica Laudato si\u2019, a custodire e prendersi cura della nostra casa comune, la terra. Il primo passo scientifico per rispondere alla sfida ambientale \u00e8 - prosegue - rilevare, dare ascolto, vedere e capire in profondit\u00e0 le conoscenze, le opinioni, ma anche gli atteggiamenti e le pratiche quotidiane, in particolare degli adolescenti e dei giovani, veri apripista e portavoce sociali. Solo cos\u00ec si potranno poi fornire interpretazioni, valutazioni e attivare percorsi e pratiche trasformative comuni. Siamo pienamente nel solco di una tradizione scientifica, culturale e pedagogica delle universit\u00e0 salesiane, interessate a far emergere, studiare e valorizzare il contributo generativo dei giovani a tutta la societ\u00e0. Questa importante ricerca nazionale sulle rappresentazioni sociali degli adolescenti e dei giovani sulle tematiche ambientali si inserisce all\u2019interno di una serie di eventi, di progetti, di pratiche trasformative per far crescere una cultura e una societ\u00e0 sostenibili ed inclusive. Le tematiche ambientali sono infatti inscindibilmente connesse con quelle sociali, economiche, culturali ed educative\u201d. Nell\u2019indagine, per esempio, alla domanda: \u201cA quale dei seguenti aspetti presta attenzione?\u201d, i giovani pongono al primo posto la raccolta differenziata dei rifiuti. Tra gli alimenti biologici consumati maggiormente, figurano perlopi\u00f9 frutta e verdura. Tra i canali che vengono utilizzati prevalentemente per l\u2019informazione sui temi ambientali, la ricerca riscontra come internet sia dichiarato fonte informativa privilegiata dal 40,9% dei 19 - 29enni (contro il 27,7% dei quattordici - diciottenni), mentre tra i pi\u00f9 giovani i social network raggiungono il 25,3% delle risposte, rispetto al 14,1% dei 19 - 29enni. Va inoltre notato come la televisione osservi un ruolo tutt\u2019altro che marginale. C\u2019\u00e8 inoltre una domanda sulle riflessioni innescate dal movimento di Greta Thunberg: \u201cQual \u00e8 il motivo principale che l\u2019ha spinta a partecipare ai Fridays for Future?\u201d, a cui i ragazzi rispondono con \u201csensibilit\u00e0 sui temi ambientali\u201d per il 45,1% nella fascia tra i 14 e i 18 anni e il 57,5% in quella tra i 19 e i 29. \u201cL\u2019indagine - spiega Davide Girardi, docente di Sociologia allo Iusve - evidenzia tante luci, ma anche qualche ombra. Tra le prime, emerge chiaramente il potenziale ecologico dei giovani italiani, soprattutto di quelli che frequentano ancora la scuola. Cos\u00ec come la fiducia nel ruolo dei cittadini per affrontare efficacemente le questioni ambientali. Si stagliano per\u00f2 anche le preoccupazioni per il futuro o il timore che molte persone non siano effettivamente interessate ai temi che riguardano l\u2019ecosistema. Star\u00e0 allora al Paese \u2013 conclude - fare in modo che i giovani possano mettere a frutto il loro potenziale, creando quelle opportunit\u00e0 che oggi per molti aspetti mancano. Da ci\u00f2 dipender\u00e0 l\u2019alternativa tra la valorizzazione del loro contributo e lo spreco di una grande opportunit\u00e0 di rinnovamento\u201d. (GA)\n30 gennaio - UCRAINA Chiese unite nella lotta alle violenze domestiche\nLa collaborazione delle comunit\u00e0 religiose nella lotta alle violenze di genere \u00e8 stato il tema principale al centro di un incontro che ha visto riuniti il 28 gennaio a Kiev di rappresentanti del Consiglio delle Chiese in Ucraina (Auccro) e di altre comunit\u00e0 religiose con un gruppo interpartitico del Parlamento ucraino riunito sotto la sigla \u201cValori, dignit\u00e0 famiglia\u201d. A organizzarlo - riporta il\n[sito della Chiesa greco-cattolica ucraina](/editor.html/content/rei/documentazione/repo/2021/01/30/VNS%20UCRAINA%20Chiese%20unite%20nella%20lotta%20alle%20violenze%20domestiche%20(VNS),%2030gen21%20La%20collaborazione%20delle%20comunit%C3%A0%20religiose%20nella%20lotta%20alle%20violenze%20di%20genere%20%C3%A8%20stato%20il%20tema%20principale%20al%20centro%20di%20un%20incontro%20che%20ha%20visto%20riuniti%20il%2028%20gennaio%20a%20Kiev%20di%20rappresentanti%20del%20Consiglio%20delle%20Chiese%20in%20Ucraina%20(Auccro)%20e%20di%20altre%20comunit%C3%A0%20religiose%20con%20un%20gruppo%20interpartitico%20del%20Parlamento%20ucraino%20riunito%20sotto%20la%20sigla%20%E2%80%9CValori,%20dignit%C3%A0%20famiglia%E2%80%9D.%20A%20organizzarlo%20l'Istituto%20per%20la%20libert%C3%A0%20religiosa%20(Irf),%20ong%20ucraina%20per%20i%20diritti%20umani%20fondata%20nel%202001%20con%20l%E2%80%99obiettivo%20di%20promuovere%20il%20dialogo%20tra%20le%20religioni%20e%20con%20lo%20Stato%20in%20particolare%20sul%20tema%20dei%20diritti%20religiosi.%20%20In%20primo%20piano%20durante%20l%E2%80%99incontro%20un%20nuovo%20progetto%20interreligioso%20contro%20le%20violenze%20domestiche%20lanciato%20l%E2%80%99anno%20scorso%20dall%E2%80%99Irf%20in%20collaborazione%20con%20l%E2%80%99Auccro.%20Il%20problema%20%C3%A8%20da%20tempo%20all%E2%80%99attenzione%20delle%20Chiese%20e%20organizzazioni%20religiose%20in%20Ucraina%20che%20hanno%20promosso%20diverse%20iniziative%20in%20questo%20ambito.%20L%E2%80%99obiettivo%20del%20progetto%20interreligioso%20%C3%A8%20appunto%20di%20promuovere%20il%20dialogo,%20la%20comprensione%20reciproca%20e%20l'interazione%20tra%20comunit%C3%A0%20religiose,%20attivisti%20e%20istituzioni%20per%20rendere%20pi%C3%B9%20efficace%20l%E2%80%99azione%20di%20prevenzione%20e%20contrasto%20alla%20violenza%20domestica,%20che%20anche%20in%20Ucraina%20%C3%A8%20aumentata%20durante%20la%20pandemia%20del%20Covid-19.%20All%E2%80%99incontro%20ha%20partecipato%20anche%20S.B.%20Sviatoslav%20Scevchuk,%20capo%20della%20Chiesa%20greco-cattolica%20ucraina,%20che%20nel%20suo%20intervento%20ha%20sottolineato%20come%20il%20problema%20non%20vada%20sottovalutato%20dalle%20Chiese,%20osservando%20che%20la%20lotta%20a%20questa%20piaga%20%C3%A8%20importante%20%E2%80%9Cper%20tutelare%20l'istituzione%20della%20famiglia%E2%80%9D.%20In%20questo%20senso%20-%20ha%20evidenziato-%20%C3%A8%20fondamentale%20sensibilizzare%20le%20comunit%C3%A0%20religiose%20locali%20sull%E2%80%99inammissibilit%C3%A0%20della%20violenza%20domestica%20attraverso%20l%E2%80%99educazione.%20Secondo%20il%20metropolita%20ortodosso%20Epifaniy,%20presidente%20dell'Auccro,%20la%20collaborazione%20tra%20le%20Chiese%20nella%20prevenzione%20e%20nel%20contrasto%20alla%20violenza%20domestica%20deve%20coinvolgere%20le%20comunit%C3%A0%20religiose%20soprattutto%20a%20livello%20locale.%20%20Oleksandr%20Zayats,%20presidente%20dell%E2%80%99Icr,%20da%20parte%20sua,%20ha%20auspicato%20la%20prosecuzione%20del%20progetto%20interreligioso%20in%20particolare%20attraverso%20la%20campagna%20%E2%80%9CStop%20violence!%E2%80%9D%20lanciata%20sul%20sito%20www.family.org.ua%20%20in%20cui%20i%20leader%20religiosi%20ucraini%20hanno%20pubblicato%20diversi%20appelli%20e%20riflessioni%20sulle%20violenze%20domestiche.%20%20Vatican%20News%20Service%20-%20LZ) - l' [Istituto per la libert\u00e0 religiosa (Irf)](https://irs.in.ua/ua), ong ucraina per i diritti umani fondata nel 2001 con l\u2019obiettivo di promuovere il dialogo tra le religioni e con lo Stato in particolare sul tema dei diritti religiosi. In primo piano durante l\u2019incontro un nuovo progetto interreligioso contro le violenze domestiche lanciato l\u2019anno scorso dall\u2019Irf in collaborazione con l\u2019Auccro. Il problema \u00e8 da tempo all\u2019attenzione delle Chiese e organizzazioni religiose in Ucraina che hanno promosso diverse iniziative in questo ambito. L\u2019obiettivo del progetto interreligioso \u00e8 appunto di promuovere il dialogo, la comprensione reciproca e l'interazione tra comunit\u00e0 religiose, attivisti e istituzioni per rendere pi\u00f9 efficace la loro azione di prevenzione e contrasto alla violenza domestica, che anche in Ucraina \u00e8 aumentata durante la pandemia del Covid-19. All\u2019incontro ha partecipato anche S.B. Sviatoslav Scevchuk, capo della Chiesa greco-cattolica ucraina, che nel suo intervento ha sottolineato come il problema non vada sottovalutato dalle Chiese, osservando che la lotta a questa piaga \u00e8 importante \u201cper tutelare l'istituzione della famiglia\u201d. In questo senso - ha evidenziato- \u00e8 fondamentale sensibilizzare le comunit\u00e0 religiose locali sull\u2019inammissibilit\u00e0 della violenza domestica attraverso l\u2019educazione. Secondo il metropolita ortodosso Epifaniy, presidente dell'Auccro, la collaborazione tra le Chiese nella prevenzione e nel contrasto alla violenza domestica deve coinvolgere le comunit\u00e0 religiose soprattutto a livello locale. Oleksandr Zayats, presidente dell\u2019Icr, da parte sua, ha auspicato la prosecuzione del progetto interreligioso in particolare attraverso la campagna \u201cStop violence!\u201d lanciata sul sito [www.family.org.ua](http://www.family.org.ua/) in cui i leader religiosi ucraini hanno pubblicato diversi appelli e riflessioni sulle violenze domestiche. (LZ)\n29 gennaio - MALAWI Commissione Giustizia e pace in aiuto delle persone albine\nAiutare le persone albine ad affrontare le loro sfide quotidiane: \u00e8 l\u2019operato portato avanti dalla\n[Commissione episcopale Giustizia e pace (Ccjp)](http://amecea.blogspot.com/2021/01/malawi-zomba-diocese-ccjp-distributes.html) della diocesi di Zomba, in Malawi, per difendere i diritti delle persone affette da questa malattia genetica, spesso vittime di pregiudizi, abusi e violenze. Nello specifico, la Ccjp distribuisce biciclette ad alcuni rappresentanti dei Gruppi in favore dei diritti comunitari: in tal modo, essi potranno raggiungere meglio le persone albine l\u00e0 dove vivono ed aiutarle nelle loro difficolt\u00e0 sociali. La Ccjp esorta anche tali Gruppi a lavorare insieme ai responsabili delle comunit\u00e0, per assicurare che i diritti degli albini siano sostenuti e tutelati senza compromessi, in modo pieno e durevole. L\u2019iniziativa delle biciclette rientra nel progetto biennale sull\u2019albinismo avviato dalla Commissione Giustizia e pace nella diocesi di Zomba. Da ricordare che, secondo alcuni dati diffusi da Amnesty International, il Malawi \u00e8 uno dei Paesi in cui lo stigma contro gli albini \u00e8 particolarmente diffuso. Nonostante negli anni passati sia stato modificato il Codice penale in materia, imponendo pene severe a chi agisce contro questa categoria di persone, gli albini continuano ad essere emarginati dalle comunit\u00e0 che li ritengono un\u2019anomalia da eliminare, rapire, uccidere e smembrare, cos\u00ec da vendere i loro corpi a chi compie riti magici ritenuti propiziatori. (IP)\n29 gennaio - PORTOGALLO Parlamento approva eutanasia. Vescovi: offesa inviolabilit\u00e0 vita umana, sancita da Costituzione\nCon 136 voti a favore, 78 contrari e 4 astenuti, il Parlamento del Portogallo ha approvato, oggi pomeriggio, il disegno di legge che depenalizza la morte assistita, ovvero l\u2019eutanasia e il suicidio assistito. \"Tristezza e indignazione\" viene espressa dalla Conferenza episcopale locale (Cep) che,\n[in una nota](http://www.conferenciaepiscopal.pt/v1/comunicado-do-conselho-permanente-da-cep-face-a-aprovacao-da-eutanasia/), deplora che l'approvazione sia arrivata in piena pandemia da Covid-19, in cui \"tutti noi vogliamo impegnarci a salvare pi\u00f9 vite possibili, accettando restrizioni della libert\u00e0 e sacrifici economici senza precedenti\". \"\u00c8 una contraddizione - ribadiscono i vescovi - legalizzare la morte in questo contesto, rifiutando le lezioni che questa pandemia ci ha dato sul valore prezioso della vita umana, che la comunit\u00e0 in generale e gli operatori sanitari in particolare stanno cercando di salvare in modo sovrumano\". Il disegno di legge approvato oggi \"offende il principio dell'inviolabilit\u00e0 della vita umana sancito dalla nostra Legge fondamentale\", aggiungono i presuli, ricordando che, nonostante sia stata approvata, la normativa \"pu\u00f2 ancora essere soggetta a revisione costituzionale\". La Cep definisce, quindi, inaccettabile il fatto che l'eutanasia sia \"una risposta alla malattia e alla sofferenza\", perch\u00e9 accettare questo significa \"rinunciare ad alleviare la sofferenza stessa e trasmettere l'idea sbagliata che la vita segnata dalla e dal dolore non merita pi\u00f9 protezione e diventa un peso per se stessi, per chi ci circonda, per i servizi sanitari e per l'intera societ\u00e0\". Di qui, l'appello piuttosto a tutelare la vita, \"soprattutto quando \u00e8 pi\u00f9 fragile, con tutti i mezzi e in particolare con l'accesso alle cure palliative, che la maggioranza della popolazione portoghese non ha ancora\". Deplorando, infine, \"una politica legislativa che mina la dignit\u00e0 di ogni vita umana\", i vescovi portoghesi lamentano inoltre \"un'involuzione culturale senza precedenti, caratterizzata dall'assolutizzazione dell'autonomia e dell'autodeterminazione della persona\", contro la quale \"bisogna reagire energicamente\". \"Ora pi\u00f9 che mai - concludono i presuli - rafforziamo il nostro proposito di accompagnare con cura e amore tutti i malati, in tutte le fasi della loro vita terrena e soprattutto nella fase finale\". Il dibattito sulla legalizzaizone dell'eutanasia \u00e8 stato molto acceso nel corso degli ultimi mesi e su di esso la Chiesa cattolica ha fatto sentire spesso la sua voce, ribadendo l\u2019importanza di tutelare la vita dal concepimento fino alla morte naturale. In vista della votazione odierna, dunque, i cattolici erano scesi nuovamente in campo per dire no alle pratiche eutanasiche. \u201cChiediamo ai deputati, un'ultima volta, di rivedere la loro posizione quando voteranno la legge e chiediamo al Presidente della Repubblica, Marcelo Rebelo de Sousa, di fare tutto ci\u00f2 che \u00e8 in suo potere per fermare la legalizzazione dell'eutanasia in Portogallo\", s [i legge in un documento congiunto](https://agencia.ecclesia.pt/portal/eutanasia-organizacoes-sociais-e-catolicas-pedem-ao-parlamento-que-trave-a-legalizacao/) firmato ieri da diverse organismi cattolici, tra cui la Caritas nazionale, l\u2019Universit\u00e0 cattolica e l\u2019Unione delle Misericordie. \u201cIn un momento buio della storia del Paese \u2013 continuava la nota \u2013 che per due settimane ha fatto registrare pi\u00f9 di duecento morti al giorno vittime di Covid-19, (\u2026), l'approvazione dell'eutanasia rappresenterebbe una mancanza di rispetto per tutte queste persone\". Non solo: i firmatari ribadivano che la normativa va contro il parere del Consiglio nazionale di Etica e l\u2019opinione di migliaia di cittadini. Di procedimento \u201cprofondamente scioccante\u201d aveva parlato, inoltre, la Federazione portoghese per la vita che, [in un comunicato](https://agencia.ecclesia.pt/portal/eutanasia-federacao-portuguesa-pela-vida-apela-a-consciencia-dos-deputados-para-impedir-legalizacao/), faceva appello \u201calla coscienza dei parlamentari, indipendentemente dalla loro posizione sull'eutanasia, per riconoscere il sacrificio di tutta la societ\u00e0 in questa disperata lotta contro la pandemia e per impedire l'approvazione di questa legge\". \u201cMentre si stima che ogni cinque minuti muore un malato di Covid-19 \u2013 proseguiva la nota \u2013 approvare la morte su richiesta sarebbe un segno di forte dissonanza con il Paese reale: il Parlamento legifera sulla morte, mentre i portoghesi lottano per la vita, combattendo contro la pandemia\u201d. \u201cQuesto non \u00e8 il momento di abbandonare alla solitudine coloro che dubitano del valore della loro vita \u2013 [scrivevano a loro volta i Gesuiti del Portogallo](https://agencia.ecclesia.pt/portal/eutanasia-jesuitas-portugueses-criticam-quem-quer-abandonar-a-solidao-os-que-duvidam-do-valor-da-sua-vida/) - La solitudine, la malattia, la fatica fisica ed emotiva mettono molti di loro di fronte alla domanda sul senso della vita. E negli ospedali, gli operatori sanitari si esauriscono nello sforzo sovrumano di curare e preservare l\u2019esistenza di tutti i malati\u201d. In questo contesto, dunque, \u00e8 \u201cprofondamente inquietante che una legge del Parlamento diventi una valida premessa per dire che esistono situazioni in cui la vita non \u00e8 pi\u00f9 degna di essere vissuta\u201d. Di qui, il richiamo dei religiosi affinch\u00e9 tutti si assumano \u201cla responsabilit\u00e0 di difendere e promuovere la vita\u201d, perch\u00e9 \u201c\u00e8 proprio quando siamo costretti a restare pi\u00f9 isolati che abbiamo pi\u00f9 bisogno di rafforzare la solidariet\u00e0\u201d. E invece, il Parlamento sembra pronto a \u201crompere questi legami solidali\u201d. Da ricordare che la legge sottoposta oggi al voto \u00e8 il risultato di cinque disegni normativi sulla legalizzazione dell\u2019eutanasia approvati il 20 febbraio 2020 dall\u2019Assemblea della Repubblica. Le cinque proposte sono state poi raccolte in un unico documento dalla deputata del Partito socialista, Isabel Moreira. Bocciata, invece, ad ottobre 2020, la proposta di indire un referendum popolare sull\u2019argomento. Ora la normativa verr\u00e0 inviata al Presidente della Repubblica che avr\u00e0 tre opzioni: emanarla, porvi il veto e quindi rinviarla all'Assemblea perch\u00e9 confermi il voto, oppure inviarla alla Corte Costituzionale perch\u00e9 si pronunci su di essa. Nel caso di adozione in via definitiva, la legge che autorizza \u201cla morte medicalmente assistita\u201d renderebbe il Portogallo il quarto Paese in Europa a legalizzare l'eutanasia, dopo Belgio, Lussemburgo e Paesi Bassi. La normativa prevede che i cittadini portoghesi maggiorenni e residenti in Portogallo e che si trovano in \"una situazione di estrema sofferenza, presentando lesioni irreversibili\" o sono affetti da \"malattia incurabile\", possono ricorrere a tale pratica di morte. La richiesta del paziente di porre fine alla sua vita deve essere convalidata da diversi medici, oltre che da uno psichiatra, quando ci sono dubbi sulla capacit\u00e0 della persona di fare una scelta \"libera e cosciente\". Tale scelta dovr\u00e0 essere dichiarata nuovamente in presenza di testimoni, nell\u2019ultimo giorno di vita del richiedente. La morte assistita pu\u00f2 essere praticata nelle strutture del servizio sanitario nazionale o in un altro luogo \"scelto dal paziente\", purch\u00e9 abbia \"condizioni cliniche e comfort adeguati\". (IP)\n29 gennaio - AFRICA 23-27 agosto, 18.ma Plenaria dell\u2019Associazione donne consacrate africane (Acweca)\nSi terr\u00e0 in modalit\u00e0 virtuale la 18.ma Assemblea Plenaria dell\u2019Acweca, l\u2019Associazione delle donne consacrate dell\u2019Africa orientale e centrale. La decisione \u00e8 stata resa necessaria dal crescente numero di casi di Covid-19 nella maggior parte dei Paesi della regione. La riunione on line,\n[spiega la presidente dell\u2019organismo, Suor Cecilia Njeri](http://amecea.blogspot.com/2021/01/kenya-acweca-to-hold-virtual-plenary.html), si terr\u00e0 dal 23 al 27 agosto. \u201cNon \u00e8 stata una scelta facile\u201d pensare ad una modalit\u00e0 esclusivamente virtuale, sottolinea la religiosa; tuttavia, \u201cper una questione di sicurezza delle persone che arrivano da diverse nazioni, abbiamo ritenuto prudente prendere questa decisione\u201d. Da ricordare che la 18.ma Plenaria \u00e8 stata posticipata di un anno \u2013 era prevista nell\u2019agosto 2020 a Nairobi, in Kenya \u2013 proprio a causa delle varie misure restrittive anti-Covid messe in atto dai governi della regione. Ora la situazione pandemica non \u00e8 mutata di molto, quindi l\u2019Acweca ha stabilito di procedere con i lavori on line. Il tema della riunione sar\u00e0 \u201cRisvegliare il ruolo profetico: un appello alla riforma verso una trasformazione olistica nella regione dell\u2019Acweca oggi\u201d. Attesa la partecipazione dei membri di dieci Congregazioni religiose femminili in rappresentanza di Eritrea, Etiopia, Kenya, Malawi, Sud Sudan, Sudan, Tanzania, Uganda, Zambia e Zimbabwe. In vista dell\u2019evento, Sr. Njeri ha esortato i fedeli alla preghiera sia per il successo dell\u2019incontro che per la fine della pandemia. A cadenza triennale, la Plenaria dell\u2019Acweca ha visto la sua ultima edizione, la 17.ma, nell\u2019agosto del 2017. L\u2019incontro si \u00e8 tenuto a Dar es Salaam, in Tanzania, ed ha avuto come tema: \"Rivitalizzare la nostra solidariet\u00e0 per una pi\u00f9 profonda evangelizzazione nella complessa realt\u00e0 odierna della regione\". La Messa inaugurale \u00e8 stata presieduta dal Cardinale Jo\u00e3o Braz de Aviz, Prefetto della Congregazione per gli Istituti di vita consacrata e le societ\u00e0 di vita apostolica. (IP)\n29 gennaio - ITALIA Comunit\u00e0 Papa Giovanni XXIII: futuro governo istituisca Ministero della pace\n\u201cIn questo momento in cui il Paese deve mettere in atto ogni sforzo per ricomporre i conflitti sociali e politici acuiti dalla pandemia, auspichiamo che nell\u2019agenda politica del governo che si former\u00e0 ci sia l\u2019istituzione del Ministero della pace\u201d: \u00e8 quanto chiede Giovanni Paolo Ramonda, presidente della Comunit\u00e0 Papa Giovani XXIII\n[in una nota](https://www.apg23.org/it/post/bene-stop-armi-arabia-ora-un-ministero-della-pace.html) in cui ribadisce: \u201cLa pace va sostenuta, curata, pianificata e organizzata\u201d. Per questo, l\u2019organismo promuove, insieme ad un cartello di associazioni, la campagna \u201cMinistero della pace, una scelta di governo\u201d per far s\u00ec che l\u2019Italia abbia, primo Paese in Europa, un organismo ufficiale addetto alle politiche di pace, sia all\u2019interno che all\u2019esterno dei confini nazionali. Al contempo, la Comunit\u00e0 esprime \u201cgrande soddisfazione\u201d per la decisione dell\u2019attuale esecutivo di revocare, e non solo sospendere, le autorizzazioni per l'esportazione di missili e bombe d\u2019aereo verso l\u2019Arabia Saudita e gli Emirati Arabi Uniti, usati poi nella guerra in Yemen. \u201cOra l\u2019Italia non \u00e8 pi\u00f9 complice del massacro di oltre diecimila civili morti nel conflitto\u201d, conclude Ramonda. Stremato da un conflitto iniziato nel 2015, lo Yemen vede contrapposte le forze degli Huthi, di stanza a Sana'a, alleate con le truppe fedeli all'ex presidente Ali Abdullah Saleh, e gli uomini vicini al governo di Abd Rabbuh Mansur Hadi, con sede ad Aden, sostenuto da Riad e dalle potenze occidentali. Oggi il Paese \u00e8 il pi\u00f9 povero del mondo arabo: secondo le ultime stime, infatti, si contano 4 milioni di sfollati e 20 milioni di persone prive delle cure mediche di base. Allarme anche per la malnutrizione che si prevede arriver\u00e0 a toccare 5 milioni di abitanti entro il prossimo giugno. Lo Yemen \u00e8 stato spesso al centro dei pensieri di Papa Francesco: [all\u2019Angelus del 1.mo gennaio](https://www.vaticannews.va/it/papa/news/2021-01/papa-yemen-angelus-nigeria.html) di quest\u2019anno, ad esempio, il Pontefice ha espresso \u201cdolore e preoccupazione per l'ulteriore inasprimento delle violenze nello Yemen che sta causando numerose vittime innocenti\u201d. Di qui, la preghiera \u201caffinch\u00e9 ci si adoperi a trovare soluzioni che permettano il ritorno della pace per quelle martoriate popolazioni. Fratelli e sorelle, pensiamo ai bambini dello Yemen, senza educazione, senza medicine, affamati. Preghiamo insieme per lo Yemen\u201d. La medesima esortazione il Papa l\u2019aveva lanciata nel [Messaggio Urbi et Orbi di Natale 2020](https://www.vaticannews.va/it/papa/news/2020-12/messaggio-natale-urbi-et-orbi-papa-francesco.html), invitando i fedeli a \u201cvolgere lo sguardo ai troppi bambini che in tutto il mondo, specialmente in Siria, in Iraq e nello Yemen, pagano ancora l\u2019alto prezzo della guerra. I loro volti scuotano le coscienze degli uomini di buona volont\u00e0, affinch\u00e9 siano affrontate le cause dei conflitti e ci si adoperi con coraggio per costruire un futuro di pace\u201d. (IP)\n29 gennaio - BRASILE Chiesa in aiuto di migranti e rifugiati: una Casa di accoglienza e una piattaforma per accesso al lavoro\n\u00c8 denominata \u201cCasa del Buon Samaritano\u201d la struttura di accoglienza temporanea per migranti e rifugiati venezuelani che aprir\u00e0 i battenti a febbraio in Brasile. Il Centro si trova a Brasilia, su una propriet\u00e0 concessa dalla Conferenza episcopale nazionale (Cnbb). Lo spazio sar\u00e0 gestito congiuntamente dai vescovi e dall\u2019Imdh (Istituto Migrazioni e diritti umani, gestito dalle Suore Scalabriniane) e servir\u00e0 da residenza temporanea per nuclei familiari, singole persone e gruppi che si alterneranno per un periodo non superiore a tre mesi, integrandosi nello sviluppo di attivit\u00e0 multidisciplinari. L\u2019inaugurazione ufficiale della Casa avverr\u00e0 il 4 febbraio, alle ore 18.30, con una cerimonia in presenza di pochissime persone a causa dei protocolli sanitari anti-Covid, ma trasmessa interamente sul web.\n[Come spiega il vicepresidente della Cnbb, Monsignor M\u00e1rio Ant\u00f4nio da Silva](https://www.cnbb.org.br/espaco-cedido-pela-cnbb-torna-se-casa-bom-samaritano-de-acolhida-de-migrantes-venezuelanos/), la realt\u00e0 della migrazione tra Venezuela e Brasile continua, quindi \u00e8 importante che tutti facciano la loro parte per accogliere queste persone. \"La mancanza di lavoro, la fame, l'insicurezza, la malattia sono per i migranti una prova di sopravvivenza \u2013 afferma il presule - Tuttavia, i venezuelani mantengono la speranza di una nuova vita in Brasile; di avere un posto decente dove vivere; di trovare un lavoro e integrarsi nella nostra societ\u00e0\". Ristrutturata nel 2020, la Casa ha oggi 18 alloggi individuali e numerosi ambienti collettivi, come la cucina, la lavanderia e le aule-studio per imparare la lingua portoghese o essere avviati al mondo del lavoro. Presenti inoltre una cappella, un auditorium e una sala lettura. Esteso su un\u2019area di 3.500 metri quadri e in grado di accogliere fino a 94 persone, il Centro prevede anche la presenza di un assistente sociale che aiuter\u00e0 i migranti nella transizione verso un alloggio definitivo, in base alle condizioni economiche che riusciranno ad avere, una volta trovato un lavoro. Dal suo canto, l\u2019Imdh esprime la sua grande soddisfazione per la realizzazione del progetto che rappresenta il corollario delle celebrazioni giubilari per i 125 anni della Congregazione scalabriniana: fondata a Piacenza, in Italia, il 25 ottobre 1895, dal Beato Giovanni Battista Scalabrini, essa ha come carisma primario il servizio ai migranti e ai rifugiati. \u201c\u00c8 la realizzazione di un sogno \u2013 afferma Suor Rosita Milesi, direttrice dell\u2019Istituto \u2013 Speriamo che la Casa del Buon Samaritano sia un luogo accogliente e propizio per nutrire la fede e la speranza dei migranti e dei rifugiati, permettendo loro di inserirsi nel mercato lavorativo e di essere autonomi\u201d. Il 28 gennaio, invece, [la Caritas del Brasile](https://www.cnbb.org.br/caritas-brasileira-lanca-plataforma-para-facilitar-acesso-ao-trabalho-de-migrantes-e-refugiados-no-brasil/) ha lanciato un\u2019altra iniziativa, ovvero una piattaforma per facilitare l\u2019accesso al mondo del lavoro per i migranti e i rifugiati. Denominato \u201cNuovi percorsi\u201d, lo strumento vuole creare una rete di protezione, sostegno e integrazione locale per le persone in difficolt\u00e0 provenienti da altri Paesi. La data del lancio della piattaforma non \u00e8 stata una scelta casuale, perch\u00e9 \u00e8 coincisa con la \u201cGiornata nazionale per la lotta al lavoro-schiavo\u201d, istituita nel 2009, una piaga che affligge sempre pi\u00f9 i migranti e i rifugiati. Secondo i dati dell'Osservatorio digitale per l\u2019eradicazione del lavoro-schiavo in Brasile, infatti, tra il 2003 e il 2018, pi\u00f9 di 45 mila lavoratori sono stati salvati da un\u2019occupazione coatta. Come spiega Cristina dos Anjos, consigliere dell'area Migrazione della Caritas brasiliana, il progetto \u201cNuovi percorsi\u201d rappresenta \u201cuna possibilit\u00e0 concreta per le aziende di agire in difesa dei migranti e dei rifugiati e diventare alleati di questa causa umanitaria\u201d. \u201c\u00c8 necessario rendere tutta la societ\u00e0 consapevole di questa realt\u00e0 \u2013 continua la donna - generare condizioni reali di solidariet\u00e0 e stabilire azioni comuni\u201d. La piattaforma, dunque, servir\u00e0 a collegare i datori di lavoro impegnati nei diritti umani con i migranti e ai rifugiati, stabilendo le connessioni ai base ai bisogni dei primi e le competenze dei secondi. (IP)\n29 gennaio - ITALIA In Sardegna, nell\u2019ultimo triennio, realizzati 228 progetti sui beni ecclesiastici\nSono 3.703 i posti di lavoro, nell\u2019ambito di 228 interventi avviati nei diversi settori dei Beni Culturali Ecclesiastici e della Nuova Edilizia di Culto, attivati fra il 2018 e il 2020 nelle dieci diocesi della Sardegna. Lo rende noto il portale della Conferenza episcopale sarda che riferisce di aver speso un totale di 54.002.866,78 euro, di cui 9.190.094,92 per i Beni Culturali Ecclesiastici e 44.812.771,86 per la Nuova Edilizia di Culto, grazie all\u2019Otto per Mille alla Chiesa Cattolica e a contributi di enti pubblici, Diocesi e comunit\u00e0 parrocchiali. In particolare sono stati investiti ad Ales-Terralba 3.774.795,90 euro; ad Alghero-Bosa 6.471.497,00; a Cagliari 5.981.178,00; a Iglesias 4.386.956,02; a Lanusei 7.465.898,86; a Nuoro 7.279.159,00; a Oristano 4.615.831,00; a Ozieri 3.938.049,00; a Sassari 3.715.286,00; a Tempio-Ampurias 6.374.216,00. Le diocesi hanno potuto realizzare ex novo o rifunzionalizzare diversi complessi parrocchiali, che oltre a svolgere la loro precipua funzione di luoghi di culto e di incontro dei fedeli, si pongono come punti di riferimento nella riqualificazione di aree urbane degradate, nei settori dell\u2019assistenza ai poveri, di formazione alla socialit\u00e0 per giovani e non, e di promozione socio culturale. \u201cQuesto concreto impegno della Chiesa sarda - si legge nella pagina web della Conferenza episcopale - \u00e8 un piccolo segno di quella speranza che fiorisce nel giorno che viviamo e che apre alla speranza pi\u00f9 grande dell\u2019essere per sempre gli uni accanto agli altri, una sola famiglia in Cristo\u201d. I progetti nelle varie diocesi, che si avvalgono di propri Uffici per i Beni Culturali Ecclesiastici e per la Nuova Edilizia di Culto per restauri, funzionalizzazione edilizia, valorizzazione di musei, archivi e biblioteche diocesane, catalogazione di beni culturali, installazione di impianti di sicurezza, sono stati coordinati e valutati dall\u2019Ufficio Nazionale per i Beni Culturali Ecclesiastici della Conferenza Episcopale Italiana. Un centinaio i cantieri di restauro architettonico aperti. Realizzato anche un programma di catalogazione e studio dei beni storici artistici mobili e immobili. Un lavoro che ha permesso di valorizzare la grande mole dei patrimoni archivistici bibliotecari e museali ecclesiastici a favore delle comunit\u00e0, degli studiosi e dei visitatori. Queste attivit\u00e0, oltre ad aver sensibilizzato e coinvolto gruppi di volontari associati, hanno permesso di qualificare specifici operatori, mediante periodici corsi di specializzazione. Tra gli accordi stipulati con la Consulta Regionale per il Patrimonio Ecclesiastico della Sardegna, con l\u2019approvazione e la supervisione della Conferenza Episcopale Sarda anche con la Regione Autonoma della Sardegna, \u00e8 invece ancora in corso \u201cSardegna in cento chiese\u201d, un piano di recupero e valorizzazione dello straordinario patrimonio storico-artistico e architettonico di pertinenza ecclesiastica che rientra nel pi\u00f9 ampio Piano Operativo Regionale per i fondi strutturali europei. (TC)\n29 gennaio - LUSSEMBURGO L\u2019arcidiocesi invita al ritorno della catechesi in presenza nel rispetto delle norme anti-Covid\nNell\u2019arcidiocesi di Lussemburgo sono migliorati nelle ultime settimane i parametri dell\u2019epidemia di Covid-19 e l\u2019amministrazione diocesana ha specificato quali norme sanitarie osservare per la catechesi e la celebrazione della Prima Comunione. La tendenza attuale \u00e8 incoraggiante, ma instabile, si legge in un comunicato dell\u2019arcidiocesi, non \u00e8 possibile prevedere come si svilupper\u00e0 la situazione nelle settimane e nei mesi a venire e bisogna tener conto degli eventuali pericoli legati alle mutazioni del coronavirus. Da un punto di vista pastorale, tuttavia, l\u2019arcidiocesi ritiene opportuno un ritorno alla catechesi in presenza, nel rispetto delle misure igieniche e del distanziamento sociale. \u201c\u00c8 importante mantenere le relazioni con i bambini e i giovani e impedire che le lacune di conoscenza diventino eccessive\u201d si legge nel comunicato che precisa quali disposizioni osservare sulla base di quanto stabilito dal governo fino al 21 febbraio circa le attivit\u00e0 in presenza. L\u2019arcidiocesi di Lussemburgo ha stabilito che per la catechesi i partecipanti vengano divisi in gruppi fissi; che ogni gruppo pu\u00f2 includere al massimo 10 persone; che \u00e8 obbligatorio indossare mascherina protettiva a partire dai 6 anni; che la regola dei 2 metri di distanza deve essere rispettata il pi\u00f9 possibile. L\u00ec dove \u00e8 possibile, invece, soltanto una ripresa parziale della catechesi in presenza, deve essere preferita quella per i bambini della Prima Comunione. Circa le celebrazioni della Prima Comunione, poi, a causa dell\u2019incerta situazione sanitaria, del rischio di contagio durante le riunioni familiari e dell\u2019elevata probabilit\u00e0 della proroga di molte restrizioni, viene consigliato di posticiparle prima o dopo le vacanze estive. Ci\u00f2 non preclude, tuttavia, alle singole parrocchie, sulla base di proprie valutazioni, di programmare diversamente, salvo limitazioni in vigore. Ma viene sempre raccomandato di garantire ai bambini una preparazione adeguata. (TC)\n29 gennaio - GIAPPONE Chiese giapponesi: il Giappone firmi e ratifichi il Trattato sulla proibizione delle armi nucleari\nTra le numerose voci nel mondo che in questi giorni hanno espresso soddisfazione per l\u2019entrata in vigore, il 22 gennaio, del Trattato delle Nazioni Unite sulla proibizione delle armi nucleari (Tpnw) non poteva mancare quella della Chiesa di Hiroshima e Nagasaki, le due citt\u00e0 martiri e simbolo degli orrori della bomba atomica. In una\n[lettera congiunta](https://www.cbcj.catholic.jp/2021/01/21/21951/), monsignor Mitsuaki Takami, arcivescovo di Nagasaki e monsignor Mitsuru Shirahama, vescovo di Hiroshima, sottolineano come il Trattato rappresenti \u201cla misura pi\u00f9 efficace verso la completa abolizione delle armi nucleari\u201d, anche se \u2013 osservano - la semplice proibizione non basta, perch\u00e9 occorre la cooperazione internazionale anche per rispondere ad altre esigenze quali, esempio, l'assistenza alle vittime delle armi e dei test nucleari e il recupero ambientale delle aree interessate. Soprattutto \u2013 ribadisce la dichiarazione - resta da superare la \u201ccultura della deterrenza nucleare\u201d, che ha spinto molti Paesi a non firmare e ratificare il Tpnw. Tra questi, paradossalmente, anche il Giappone, protetto dall'ombrello nucleare degli Stati Uniti. Secondo i due presuli, in quanto unico Paese al mondo ad avere vissuto sulla propria pelle le conseguenze di un attacco atomico, esso dovrebbe \u201cassumere un ruolo guida nella firma e nella ratifica del Trattato e nella promozione del dialogo tra gli Stati dotati di armi atomiche e Stati che ne sono sprovvisti\u201d. In questo senso - come riferisce il dito del [Consiglio mondiale delle Chiese](https://www.oikoumene.org/news/in-hiroshima-and-nagasaki-religious-leaders-urge-concentric-circles-of-peace) - si esprime anche il Consiglio nazionale cristiano che, in una dichiarazione pubblicata il 27 gennaio, manifesta \u201crammarico\u201d per il mancato sostegno del Giappone al Trattato, \u201cprimo passo \u2013 afferma - del lungo cammino dell\u2019umanit\u00e0 verso la speranza\u201d. Di qui l\u2019appello al governo giapponese a firmarlo e ratificarlo \u201cil prima possibile\u201d. E un appello \u201ca tutti i popoli nel mondo\u201d a unirsi per l\u2019eliminazione delle armi atomiche \u00e8 giunto anche dall\u2019Hiroshima Religious Federation che riunisce scintoisti, buddisti e cristiani della citt\u00e0: \u201cNon abbiamo bisogno di armi nucleari! Alziamo insieme la nostra voce per la totale abolizione delle armi nucleari nel mondo\u201d, si legge nell'appello in cui i leader religiosi \u201csalutano calorosamente\u201d l\u2019entrata in vigore del Tpnw con l\u2019auspicio che presto anche altri Paesi vi aderiscano. (LZ)\n29 gennaio - EUROPA Comece e Cec pronte a contribuire ad una Ue volta al bene comune e alla promozione del dialogo\nLa partecipazione delle Chiese alla Conferenza sul futuro dell'Europa \u00e8 stata ieri al centro dell\u2019incontro on line della delegazione ecumenica della Commissione degli episcopati dell\u2019Unione europea (Comece) e della Conferenza delle Chiese europee (Cec) con Nuno Brito, rappresentante permanente del Portogallo presso l\u2019Unione europea. Vi hanno preso parte padre Manuel Barrios Prieto, segretario generale della Comece, J\u00f8rgen Skov S\u00f8rensen, segretario generale della Cec e Jos\u00e9-Luis Baz\u00e1n, consulente legale della Comece per i temi della migrazione, dell'asilo e della libert\u00e0 religiosa. Discutendo delle priorit\u00e0 della presidenza portoghese del Consiglio dell\u2019Unione europea, Comece e Cec riferisce un comunicato, hanno ricordato l\u2019importanza di mantenere un dialogo e un\u2019interazione costruttivi con le presidenze dell\u2019Ue, in conformit\u00e0 dell\u2019articolo 17 del Trattato sul funzionamento dell\u2019Ue (TFUE). Quindi hanno sottolineato che le Chiese, insieme ad altri stakeholder, possono contribuire in modo significativo a una struttura istituzionale tesa a servire meglio il bene comune, riducendo la distanza tra le istituzioni dell\u2019Ue e i cittadini e promuovendo il dialogo e le politiche centrate su persone, famiglie e comunit\u00e0. Nuno Brito ha evidenziato che le Chiese, nel Vecchio Continente, \u201csvolgono un ruolo importante nel ricordare alle nostre societ\u00e0 che l\u2019Europa si basa sulla centralit\u00e0 della dignit\u00e0 umana\u201d e che non dobbiamo aver paura dei nostri vicini\u201d. Nel corso dei lavori, la delegazione delle Chiese europee ha presentato un contributo congiunto con riflessioni, proposte e raccomandazioni politiche, e, in particolare nel difficile contesto della pandemia di Covid-19, ha rimarcato la necessit\u00e0 di promuovere una ripresa europea rafforzata dalle transizioni verdi e digitali. L\u2019obiettivo \u00e8 implementare il Pilastro Sociale dell\u2019Ue per garantire una transizione verde e digitale equa e inclusiva e per rafforzare l\u2019autonomia strategica di un\u2019Europa aperta al mondo. Le Chiese hanno poi sollecitato la presidenza a promuovere il dialogo e l\u2019unit\u00e0 tra gli Stati membri dell\u2019UE per riaccendere speranza, fiducia e credibilit\u00e0. Per Comece e Cec il rispetto della dignit\u00e0 umana e dei diritti umani, la libert\u00e0, la democrazia, la solidariet\u00e0, l\u2019uguaglianza e lo Stato di diritto devono essere continuamente rafforzati al fine di riaffermare l\u2019impegno per una visione dell\u2019Unione europea come una vera comunit\u00e0 di valori che contribuiscono al futuro condiviso e sostenibile del mondo. Le Chiese d\u2019Europa hanno inoltre accolto con favore il programma ambizioso, lungimirante e orientato verso tali valori della Presidenza portoghese dell\u2019Ue e il suo impegno a rafforzare la resilienza dell\u2019Europa e la fiducia dei cittadini nel modello sociale. Programma che vuole promuovere, tra l\u2019altro un\u2019Unione basata sulla solidariet\u00e0, la convergenza e la coesione, con un approccio coordinato riguardo al cambiamento climatico, alla transizione digitale e al benessere sociale, volto a promuovere uno stile di vita libero, responsabile dal punto di vista ambientale, socialmente forte, sostenibile e sano nel contesto della ripresa. (TC)\n29 gennaio - VATICANO Urba\u0144czyk: ferma condanna di ogni forma di antisemitismo\n\u201cLa Santa Sede continua a condannare fermamente tutte le forme vecchie e nuove di antisemitismo\u201d: lo afferma chiaramente Monsignor Urba\u0144czyk nel suo intervento all\u2019Osce (Organizzazione per la Sicurezza e cooperazione in Europa), ribadendo, sulla sica di Papa Francesco, che \u201cper un cristiano ogni forma di antisemitismo \u00e8 un rifiuto delle proprie origini cristiane e, quindi, una completa contraddizione\". Soffermandosi, poi, sul significato della Giornata della Memoria, celebrata a 76 anni dalla liberazione del campo di Auschwitz-Birkenau, avvenuta il 27 gennaio 1945, l\u2019Osservatore permanente ricorda \u201cl'orribile e terrificante persecuzione e sterminio degli ebrei da parte del regime nazista\u201d, nonch\u00e9 \u201cle migliaia di altre vittime della furia omicida e disumana dei nazisti: Rom e Sinti, membri delle minoranze nazionali e credenti di varie fedi e confessioni\u201d. Al contempo, il presule esorta a commemorare \u201ccoloro che hanno protetto i perseguitati a rischio della propria vita, combattendo l'orrenda crudelt\u00e0 che li circondava\u201d. Simili \u201catrocit\u00e0\u201d, aggiunge Monsignor Urba\u0144czyk, richiedono una riflessione approfondita perch\u00e9, soprattutto nel frenetico mondo contemporaneo, \u201cil silenzio aiuta a mantenere viva la memoria\u201d, evitando cos\u00ec di \u201cdiventare indifferenti\u201d. Ma insieme ad \u201cuna memoria viva\u201d del passato, evidenzia il presule, un altro \u201cstrumento indispensabile\u201d per combattere l\u2019antisemitismo \u00e8 \u201cil dialogo interreligioso\u201d, perch\u00e9 esso \u201cha lo scopo di promuovere l'impegno per la pace, il rispetto reciproco, la protezione della vita, la libert\u00e0 religiosa e la cura del Creato.\" Citando, quindi, un passo dell\u2019Enciclica \u201c\n[Fratelli tutti](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d di Papa Francesco, l\u2019Osservatore permanente sottolinea che \u201cle diverse religioni, a partire dal riconoscimento del valore di ogni persona umana come creatura chiamata ad essere figlio o figlia di Dio, offrono un prezioso apporto per la costruzione della fraternit\u00e0 e per la difesa della giustizia nella societ\u00e0\u201d (271). Al contempo, il presule deplora il fatto, \u201cnegli ultimi anni si sia assistito al diffondersi di un clima di malvagit\u00e0 e di antagonismo, in cui l'odio antisemita si \u00e8 manifestato attraverso una serie di attentati in vari Paesi\u201d. Un clima che, rimarca il rappresentante vaticano, \u201cnon risparmia neanche la regione dell\u2019Osce\u201d. Di qui, l\u2019auspicio conclusivo che la Giornata della Memoria possa essere \u201cnon solo una semplice commemorazione, ma anche un avvertimento del fatto che l'antisemitismo, se non viene contrastato attraverso sforzi olistici concertati, continuer\u00e0 tristemente a diffondersi nella nostra regione e oltre\u201d. (IP)\n29 gennaio POLONIA 19-25 marzo, Settimana di preghiera in difesa della vita\n\u201cLa vita \u00e8 un dono impagabile, anche se fragile\u201d: cos\u00ec l\u2019Associazione polacca dei difensori della vita presenta, in un apposito sussidio, la \u201cSettimana di preghiera in difesa della vita\u201d, che si terr\u00e0 dal 19 al 25 marzo prossimi. La scelta delle date non \u00e8 casuale: la prima, infatti, coincide con la memoria liturgica di San Giuseppe, padre putativo di Ges\u00f9, al quale Papa Francesco ha dedicato un intero Anno che si concluder\u00e0 l\u20198 dicembre 2021. Il 25 marzo, invece, in Polonia ricorre la \u201cGiornata della santit\u00e0 della vita\u201d. L\u2019iniziativa dell\u2019Associazione dei difensori della vita ha ricevuto il sostegno della Commissione episcopale nazionale (Kep). \u201cLa ricerca scientifica di tutto il mondo \u2013 informano gli organizzatori della preghiera - conferma che una persona vive dal momento del suo concepimento e che gi\u00e0 nel grembo materno acquisisce consapevolezza e avverte il dolore\u201d. \u201cPer essere pro-vita, quindi, \u2013 si ribadisce - non bisogna essere per forza credenti, ma \u00e8 sufficiente essere onesti\u201d. Intanto, il 27 gennaio nel Paese \u00e8 entrata in vigore la legge che vieta l\u2019aborto anche in caso di malformazione del feto, consentendolo solo in caso di pericolo di vita della madre o di stupro, incesto e pedofilia. Stabilita dalla Corte Costituzionale lo scorso ottobre, la norma \u00e8 stata definita dal presidente della Kep, Monsignor Stanis\u0142aw G\u0105decki, \u201cnella dimensione umana, un grande e positivo passo di civilt\u00e0\", nonch\u00e9 \u201ccoerente con la Dichiarazione universale dei diritti umani\u201d. \u201cLa decisione della Corte \u2013 spiega l\u2019Arcivescovo polacco \u2013 conferma che il concetto di \u2018vita non degna di essere vissuta\u2019 \u00e8 in palese contraddizione con il principio di uno Stato di diritto democratico\u201d. \u201cNessuno \u2013 conclude il presule \u2013 pu\u00f2 negare ad altri, in coscienza, il diritto di vivere, soprattutto a causa di una malattia\u201d. Dal suo canto, il presidente del Consiglio episcopale per la Famiglia, Monsignor Wies\u0142aw \u015amigiel, afferma che l\u2019essenza del problema sta nella cura della vita dal concepimento alla morte naturale, non nei divieti e nelle sanzioni. Una donna in stato di gravidanza, spiega, deve innanzitutto ricevere il sostegno del padre del bambino e della sua famiglia, ma anche \u201cl\u2019aiuto spirituale, psicologico, medico ed economico della comunit\u00e0 pi\u00f9 ampia e dallo Stato\u201d. Soprattutto nel caso di un bambino gravemente disabile, ribadisce il presule, il suo accudimento \u201cnon deve essere posto esclusivamente sulla spalle della sua famiglia, ma \u00e8 l'intera societ\u00e0 che deve assumersene la responsabilit\u00e0\u201d. Inoltre, la Chiesa cattolica in Polonia non dimentica di andare incontro alle molteplici esigenze e difficolt\u00e0 della famiglia: sono numerose infatti le organizzazioni ecclesiastiche che gestiscono strutture per bambini e adolescenti in stato di povert\u00e0. I numeri parlano di 92 orfanotrofi, 27 case famiglia, 27 collegi, 378 circoli terapeutici, 30 centri di intervento di crisi, 105 centri di gioco, 257 campi estivi, 21 linee telefoniche e 65 borse di studio. Non solo: per le persone con disabilit\u00e0 vi sono 116 noleggi di attrezzature per la riabilitazione, 108 laboratori di terapia occupazionale e 18 centri di attivit\u00e0 professionale, 81 uffici di riabilitazione, 16 centri diurni e 34 centri educativi. Da ricordare che il 27 gennaio sono state rese note anche le motivazioni della sentenza della Corte, emessa ad ottobre 2020: in esse, si ricordano, innanzitutto gli articoli 30 e 38 della Costituzione polacca che affermano l\u2019inviolabilit\u00e0 della dignit\u00e0 intrinseca ed inviolabile dell\u2019essere umano, cos\u00ec come la tutela legale della vita per tutti, che deve garantita dallo Stato e che \u00e8 un valore in ogni fase dello sviluppo. Con l\u2019entrata in vigore della sentenza, dunque, la disabilit\u00e0, la malattia incurabile o l\u2019alta probabilit\u00e0 di un danno grave e irreversibile del feto non hanno alcuna giustificazione costituzionale per l\u2019aborto. Allo stesso tempo, la Corte sottolinea che l\u2019onere di allevare un figlio disabile o malato terminale non deve spettare solo alla madre, bens\u00ec principalmente alle autorit\u00e0 pubbliche e all\u2019intera societ\u00e0 che \u201csono tenute a prendersi cura delle persone nelle condizioni pi\u00f9 difficili\u201d. Pertanto, i giudici esortano ad \u201cintrodurre disposizioni che forniscano assistenza alle famiglie che si fanno carico di bambini portatori di handicap\u201d. (IP)\n29 gennaio - FILIPPINE Plenaria vescovi. Chiesa pronta ad aprire le sue strutture per la campagna vaccinale. La dichiarazione finale dei vescovi\nLa Chiesa filippina \u00e8 pronta ad aprire le sue strutture per la campagna vaccinale anti-Covid-19 nel Paese. Lo ha dichiarato ieri il presidente della Conferenza episcopale filippina (Cbcp), monsignor Romulo Valles al termine della 121.ma Assemblea plenaria dei vescovi, svoltasi in modalit\u00e0 virtuale il 26 e 27 gennaio. Il Governo di Manila ha annunciato l\u2019ambizioso obiettivo di vaccinare 60-70 milioni di filippini entro l\u2019anno, un\u2019impresa che richieder\u00e0 una complessa organizzazione logistica e spazi. Spazi che la Chiesa metter\u00e0 a disposizione se necessario, ha dichiarato monsignor Valles durante la conferenza stampa conclusiva, anch\u2019essa on-line, riporta l'agenzia dei vescovi\n[Cbcpnews](https://cbcpnews.net/cbcpnews/bishops-offer-church-facilities-as-vaccination-hubs/). Il presidente della Cbcp ha inoltre detto che i vescovi sono anche disposti a farsi vaccinare per primi, se questo pu\u00f2 servire a convincere i filippini a prendere il vaccino. \u201cIl Santo Padre e il Papa emerito si sono fatti vaccinare pubblicamente e, a mio avviso questo pu\u00f2 aiutare a superare le paure, quindi perch\u00e9 no?\u201d, ha detto. In primo piano durante i lavori dell\u2019assemblea, oltre alla gestione della crisi del Covid-19, sono state le celebrazioni del quinto centenario dell\u2019evangelizzazione delle Filippine previste originariamente nel 2021 ma che, a causa della pandemia, i vescovi hanno deciso di rinviare di un anno. L\u2019inizio ufficiale delle commemorazioni avverr\u00e0, dunque, il 17 aprile 2022, Domenica di Pasqua, in ricordo della prima Messa celebrata nel Paese il 31 marzo 1521, sull\u2019isola di Limasawa, a sud di Leyte. La Chiesa filippina commemorer\u00e0 comunque il prossimo il 14 aprile i 500 anni del Primo Battesimo, avvenuto nell\u2019arcidiocesi di Cebu nel 1521 ad opera dei missionari spagnoli. E da questa ricorrenza storica prende spunto la [dichiarazione finale della plenaria](https://cbcpnews.net/cbcpnews/pastoral-statement-on-stewardship/), firmata da monsignor Valles, che coglie l\u2019occasione per rinnovare l\u2019invito a tutti i cattolici filippini a condividere \u201cl\u2019immenso dono\u201d della fede ricevuto cinquecento anni fa. \u201cOgni dono \u00e8 anche una responsabilit\u00e0\u201d, perch\u00e9 \u201cnon siamo i suoi destinatari finali\u201d, bens\u00ec i suoi amministratori, chiamati a metterlo al servizio degli altri \u201cspecialmente i nostri fratelli e sorelle poveri\u201d, afferma la dichiarazione. L\u2019opzione preferenziale per i poveri, richiamata nuovamente da Papa Francesco nella \u201cEvangelii Gaudium\u201d, continua a guidare l\u2019opera della Chiesa filippina ed \u00e8 con questo spirito, sottolinea il testo, che la Chiesa filippina sta progressivamente sopprimendo il sistema della decima (\u201calcancel\u201d) per il sostentamento del clero e dei relativi ministri religiosi. Questo rende ancora pi\u00f9 necessario il contributo di tutti i membri della Chiesa, come famiglia di Dio, alla sua missione al servizio dell\u2019evangelizzazione, e dell\u2019umanit\u00e0. L\u2019invito ai fedeli \u00e8 dunque a continuare a contribuire generosamente anche in questi tempi difficili di Covid-19: \u201cSosteniamo lo spirito di traboccante generosit\u00e0 che si \u00e8 scatenato spontaneamente durante la pandemia e ha consentito di mantenere operative le nostre comunit\u00e0\u201d \u00e8 l\u2019esortazione di monsignor Valles. Durante la conferenza stampa conclusiva il presidente dei vescovi ha anche parlato della posizione dei vescovi sulla [riforma della Costituzione](https://cbcpnews.net/cbcpnews/cbcp-remains-opposed-to-charter-change/) del 1987 sulla quale la Chiesa filippina ha manifestato in pi\u00f9 occasioni forti riserve. Il timore, gi\u00e0 espresso dai vescovi nel 2018, \u00e8 per la tenuta democratica del Paese di fronte a una riforma che, a loro giudizio, non risponde a nessuna necessit\u00e0 effettiva, tanto pi\u00f9 in questo momento di emergenza sanitaria che dovrebbe essere una priorit\u00e0, hanno sottolineato monsignor Valles e il vice-presidente della Cbcp, monsignor Pablo Virgilio David. (LZ)\n29 gennaio - TERRA SANTA Nuove edizioni dei Libri Liturgici in arabo disponibili a breve a Gerusalemme\nIl Patriarcato Latino di Gerusalemme ha avviato l\u2019aggiornamento dei Libri Liturgici latini in arabo. Saranno revisionati il Messale Romano, la Liturgia delle Ore e l\u2019Evangeliario. L\u2019Ufficio Liturgico Diocesano ha intrapreso il progetto con la collaborazione di fr Bahjat Qarqash, francescano di Damasco. I testi dei Vangeli, riferisce il portale del Patriarcato, saranno scritti a mano su un tipo di carta che resister\u00e0 alla prova del tempo, in una scrittura simile a quella del I secolo d. C., epoca in cui \u00e8 nata la Chiesa. Le icone rifletteranno influenze sia orientali che occidentali. Padre Aziz Halaweh, direttore dell'Ufficio Liturgico del Patriarcato Latino di Gerusalemme, spiega che il Messale non \u00e8 stato pi\u00f9 ristampato ed aggiornato dal 1970 e che gli aggiornamenti apportati sono in linea con la nuova edizione del Messale Romano. \u201cCi sono molte preghiere e ricorrenze inserite nel Messale in lingua latina che non erano state ancora aggiunte in quello in arabo\u201d evidenzia padre Halaweh intervistato dal Christian Media Center. Per quanto riguarda il libro della Liturgia delle Ore in arabo era un volume di preghiere costituito da un capitolo unico diviso in due sezioni, una dedicata ai salmi e una alle letture; la nuova traduzione si divide in quattro parti ed \u00e8 in linea con i tempi liturgici. \u201cL\u2019Evangeliario in lingua araba \u00e8 invece una novit\u00e0: per noi \u00e8 un nuovo libro - sottolinea padre Halaweh -. Prima avevamo solo il Lezionario, che contiene la Prima Lettura, la Seconda, il Salmo e un brano del Vangelo. Ora abbiamo separato i Vangeli e li abbiamo messi in un unico libro per portarlo in processione durante la Messa\u201d. Il testo di riferimento \u00e8 una Bibbia in latino, con immagini in stile bizantino e armeno, risalente all\u2019epoca dei crociati e alla regina Melisenda, scritta nella Basilica del Santo Sepolcro, chiarisce suor Maria Ruiz, della Famiglia Eremita Suore di Betlemme, che sta realizzando le icone dell\u2019Evangeliario. \u201cLe cornici attorno al testo del Vangelo venivano colorate a seconda dell\u2019autore - prosegue suor Maria - rosse a simboleggiare l\u2019evangelista Marco, verde per Luca, blu per Matteo e oro per Giovanni\u201d. Per lo stile \u00e8 stato scelto, come riferimento, quello degli affreschi della chiesa di Abu Gosh, alle porte di Gerusalemme, risalenti pure al tempo delle crociate. Nei prossimi mesi verranno stampati prima il Messale, poi il Libro della Liturgia delle Ore e infine l\u2019Evangeliario. (TC)\n29 gennaio - ITALIA Caritas italiana lancia il nuovo dossier \u201cTerra senza pace\u201d sul Sahel\nIn un nuovo dossier disponile on line, Caritas Italiana fa un bilancio della crisi nel Sahel centrale. Si intitola \u201cTerra senza pace. La crisi nel Sahel centrale tra estremismi, variabilit\u00e0 climatiche, contesa della terra\u201d ed \u00e8 il 62.mo documento dell\u2019organismo pastorale della Conferenza episcopale italiana, con dati e testimonianze che richiamano l\u2019attenzione sul dramma in corso nella martoriata regione africana. Cinquemila morti nel 2020, pi\u00f9 di 1,4 milioni gli sfollati interni, circa 17 mila rifugiati, 3,7 milioni in insicurezza alimentare, 3.600 scuole e 241 centri di salute non pi\u00f9 operativi, 5,3 milioni di bambini in bisogno umanitario, 900 mila almeno in fuga: questi alcuni numeri della catastrofe umanitaria che affligge Niger, Mali e Burkina Faso, inaspritasi negli ultimi mesi, ma che ha radici profonde in annosi fenomeni di disgregazione sociale. Papa Francesco nella Laudato si' offre una riflessione che va al cuore stesso anche del problema del Sahel, rimarca un comunicato di Caritas Italiana: la crisi ambientale si \u00e8 fatta alimentare, poi sociale ed economica, etnico-religiosa, e infine umanitaria, sfociando in una grave forma di degrado umano. Il dossier ricostruisce la crisi nel Burkina Faso e nel Sahel centrale, dove l\u2019estremismo religioso \u00e8 solo il fattore pi\u00f9 recente, e mette in luce come molte delle dinamiche conflittuali in atto partano dalla questione terra. Caritas Italiana \u00e8 impegnata nel Burkina Faso da oltre un decennio, in collaborazione con Ocades-Caritas Burkina Faso. Negli ultimi anni sono stati tre gli ambiti di azione: la risposta umanitaria soprattutto per garantire la sicurezza alimentare in favore degli sfollati, il rafforzamento della resilienza e lo sviluppo delle comunit\u00e0 rese pi\u00f9 vulnerabili dai cambiamenti climatici, dai conflitti e dalla pandemia di Covid-19, la promozione della coesione sociale e della pace. Medesimi ambiti di intervento, seppur con programmi differenti, vengono assicurati anche in Niger, Senegal, Mali e Nigeria, in collaborazione con le rispettive Caritas nazionali. Con queste ultime vi \u00e8 pure un impegno in programmi di contrasto al traffico di esseri umani e in favore di migranti lungo la rotta verso il Nord Africa e l\u2019Europa nell\u2019ambito della campagna \u201cLiberi di partire, liberi di restare\u201d della Conferenza Episcopale Italiana. In Niger inoltre, sono stati avviati corridoi umanitari verso l\u2019Italia per rifugiati evacuati dalla Libia. (TC)\n29 gennaio ITALIA Un Master in Diritto delle Migrazioni promosso dall\u2019Universit\u00e0 di Bergamo per la formazione operatori qualificati e per tutelare i pi\u00f9 deboli\nEssere preparati e competenti sui diritti e i doveri dei migranti. Capaci di indicare percorsi di integrazione nel segno della legalit\u00e0, sia per gli immigrati che si trovano nel territorio nazionale, sia per coloro che intendono entrare e soggiornare regolarmente in Italia. Diventare esperti nel promuovere e tutelare i diritti delle fasce pi\u00f9 deboli, utilizzando gli strumenti del diritto. Essere esperti in \u201cDiritto delle migrazioni\u201d. Sono gli obbiettivi del 11.mo Master in \u201cDiritto delle Migrazioni\u201d promosso dall\u2019Universit\u00e0 di Bergamo e rivolto ai laureati interessati a sviluppare le competenze in materia. \u201cLe migrazioni contemporanee \u2013 spiega a Vatican News Paola Scevi, direttrice del Master e membro del consiglio strategico e scientifico del Cir, il Consiglio italiano per i rifugiati - presentano delle caratteristiche del tutto peculiari che le rendono analizzabili alla luce di categorie sempre pi\u00f9 sfocate. Gran parte delle categorie analitiche tradizionalmente utilizzate come migrante economico, profughi, richiedenti asilo, vittima di tratta migranti irregolare, sono davvero ormai poco efficaci nell'interpretare percorsi migratori che sono multiformi, complessi e all'interno dei quali si intrecciano negazione di diritti, esperienze di sfruttamento, di emarginazione, magari di progettualit\u00e0 che vengono a crollare. Ecco perch\u00e9 \u00e8 importante fornire una formazione e una qualificazione alta\u201d. Si punta quindi a formare esperti destinati ad operare con funzioni di orientamento, progettazione e ricerca in una dimensione regionale, nazionale e internazionale. \u201cGli sbocchi professionali \u2013 precisa Pala Scevi - sono quelli degli studi professionali di avvocato, di consulente del lavoro, ma anche le organizzazioni non governativie, le ONLUS. Ci sono inoltre borse di studio riconosciute e sostenute dalla fondazione Migrantes della Conferenza della Cei\u201d. Il percorso formativo della durata di un anno con lezioni in presenza e a distanza, il venerd\u00ec e il sabato, ha un approccio multidisciplinare, giuridico economico sociale, e prevede stage presso le organizzazioni internazionali che hanno collaborato alla realizzazione del progetto: OIM (International Organization for Migration), ICMC (International Catholic Migration Commission) e CIR (Consiglio Italiano per i Rifugiati). E\u2019 possibile iscriversi fin all\u20198 marzo, 10 le borse di studio messe a disposizione, alcune delle quali a copertura totale. (PO)\n29 gennaio - STATI UNITI Ordine esecutivo su finanziamenti esteri all\u2019aborto. Vescovi: decisione contraria alla ragione\nUn provvedimento \u201ccontrario alla ragione, che viola dignit\u00e0 umana ed \u00e8 incompatibile con l'insegnamento cattolico\u201d. I vescovi degli Stati Uniti esprimono con queste parole la loro ferma opposizione al nuovo ordine esecutivo firmato dal neo-Presidente Joe Biden che consente l'invio di fondi finanziati dai contribuenti a organizzazioni che promuovono e forniscono aborti nei Paesi in via di sviluppo. L\u2019iniziativa capovolge la cosiddetta \u201cPolitica di Citt\u00e0 del Messico\u201d (Mexico City Policy) che separa l'aborto dalle attivit\u00e0 di pianificazione familiare, impedendo alle ong che forniscono consulenza o promuovono pratiche abortive di ricevere finanziamenti pubblici dagli Stati Uniti. La Mexico City Policy era stata ripristinata dall\u2019Amministrazione Trump che nel 2017 aveva introdotto il Protecting Life in Global Health Assistance (Plgha) estendendo tale politica anche ai gruppi che promuovono l\u2019aborto. Scontata, dunque, la reazione dei vescovi che gi\u00e0 nei giorni scorsi avevano replicato a una dichiarazione del nuovo capo della Casa Bianca sulla sentenza \u201cRoe vs Wade\u201d che nel 1973 ha legalizzato l\u2019aborto negli Stati Uniti, da lui definita \u201cun progresso\u201d. \"\u00c8 grave che uno dei primi atti ufficiali del Presidente Biden promuova attivamente la distruzione di vite umane nei Paesi in via di sviluppo\u201d, si legge in una\n[nota](https://www.usccb.org/news/2021/bishops-decry-executive-order-promotes-abortion-overseas) firmata da monsignor Joseph F. Naumann e da monsignor David J. Malloy, presidenti, rispettivamente, della Commissione per le attivit\u00e0 pro-vita e Comitato per la giustizia e la pace internazionale della Conferenza episcopale (Usccb). Di qui l\u2019appello a Biden \u201ca usare il suo ufficio per il bene, dando la priorit\u00e0 ai pi\u00f9 vulnerabili, compresi i bambini non nati\u201d. Da parte sua, prosegue la dichiarazione, la Chiesa negli Stati Uniti \u00e8 pronta a lavorare con l\u2019Amministrazione \u201cper promuovere la salute delle donne nel mondo in modo che favorisca lo sviluppo umano integrale, salvaguardando i diritti umani innati e la dignit\u00e0 di ogni vita umana, a partire dal grembo materno\u201d. \u201cPer servire i nostri fratelli e sorelle con rispetto, \u00e8 imperativo che la cura della persona cominci assicurando che i nascituri siano liberi dalla violenza, riconoscendo che ogni persona \u00e8 figlio/a di Dio. Ci auguriamo che la nuova Amministrazione lavorer\u00e0 con noi per soddisfare queste importanti esigenze\", conclude la nota. (LZ)\n29 gennaio - NIGERIA Monsignor Kaigama ad Acs: la Chiesa non pagher\u00e0 alcun riscatto nel caso di rapimenti di sacerdoti, religiosi o prelati\nI vescovi della Conferenza episcopale nigeriana hanno concordato all\u2019unanimit\u00e0 di non pagare riscatti se si dovessero verificare nuovi sequestri di sacerdoti o prelati. Lo ha dichiarato in un\u2019intervista rilasciata alla Fondazione pontificia Aiuto alla Chiesa che Soffre (Acs), monsignor Ignatius Ayau Kaigama, arcivescovo di Abuja, pronunciandosi sulla serie di rapimenti e atti di violenza ai danni dei cristiani che si stanno susseguendo ultimamente nel Paese e che manifestano un peggioramento della situazione gi\u00e0 gravissima per la comunit\u00e0 religiosa. Il presule ha chiarito che nel malaugurato caso di un nuovo sequestro di un sacerdote, questi chiarir\u00e0 che la sua diocesi non paga riscatti. Lo scopo \u00e8 quello di evitare di alimentare un macabro mercato. Monsignor Kaigama ritiene ci siano diverse motivazioni alla base dei rapimenti: \u201calcuni sono a scopo economico, perpetrati da criminali alla ricerca di denaro facile\u201d, che tengono le persone in ostaggio e chiedono riscatti di milioni di naira; altri sono legati al fondamentalismo religioso che mira all\u2019espansione territoriale per dominare coloro che sono ritenuti infedeli - e i cristiani in cima alla loro lista -, ma attaccano e uccidono anche i musulmani che non approvano il loro modus operandi. Il presule aggiunge che criminali e banditi sono consapevoli che l\u2019attacco a un prete o a una suora cattolica fa pi\u00f9 notizia e pensano cos\u00ec di spingere il governo a prenderli sul serio. \u201cC\u2019\u00e8 urgente bisogno che il governo nigeriano affronti la situazione addestrando gli agenti di sicurezza ad agire in modo pi\u00f9 efficace - afferma monsignor Kaigama -. Ci si aspetterebbe che, con tutto il denaro gestito dai politici, il governo investisse di pi\u00f9 nell'acquisto di strumenti validi a perseguire i criminali. Gli agenti guadagnano molto poco e devono affrontare malviventi che hanno armi pi\u00f9 sofisticate e spesso sono loro le prime vittime\u201d. L\u2019arcivescovo di Abuja definisce la situazione \u201cun morbo che si sta diffondendo senza che venga fatto alcuno sforzo significativo per arginarlo\u201d. Il 15 gennaio don John Gbakaan, sacerdote della diocesi di Minna, \u00e8 stato rapito e ucciso il giorno dopo; il 27 dicembre, per la prima volta nella storia della Chiesa cattolica in Nigeria, un vescovo, monsignor Moses Chikwe, ausiliare dell\u2019arcidiocesi di Owerri, \u00e8 stato rapito da uomini armati e trattenuto per alcuni giorni. Il 15 dicembre \u00e8 stato sequestrato padre Valentine Ezeagu, sacerdote della Congregazione dei Figli di Maria Madre della Misericordia, rilasciato 36 ore dopo, il 22 novembre \u00e8 stato prelevato nella sua casa parrocchiale don Matthew Dajo, dell\u2019arcidiocesi di Abuja, liberato dopo dieci giorni di prigionia. Monsignor Kaigama chiarisce che non solo i leader religiosi ma molti altri nigeriani stanno subendo la medesima drammatica sorte. Parlando poi degli autori dei crimini spiega che i termini \u201cterroristi\u201d, \u201cbanditi\u201d, \u201cuomini armati\u201d sono stati usati indiscriminatamente per definire gli autori dei rapimenti, poich\u00e8 la loro identit\u00e0 non \u00e8 nota con certezza. Rammaricato per le migliaia di persone uccise in diverse parti del Paese senza alcuna reazione significativa, il presule ritiene sconcertante che le forze di polizia non siano in grado di identificare questi soggetti, e ci\u00f2 avvalora l\u2019opinione che non sono molti gli sforzi compiuti finora per garantire la pubblica sicurezza. (TC)\n28 gennaio - GERMANIA \u201cLa vita nella morte\u201d: la cura e la Pastorale dei moribondi al centro della Settimana ecumenica per la Vita\nIn programma dal 17 al 24 aprile prossimi, la Settimana ecumenica per la Vita 2021 organizzata dalla Chiesa tedesca avr\u00e0 come tema centrale \"La vita nella morte\". Non essendosi potuta svolgere lo scorso anno a causa del lockdown e proprio a causa della pandemia \u00e8 stato confermato il tema che mette al centro la preoccupazione per i malati gravi e i moribondi attraverso le cure palliative e pastorali. Nella prefazione al libretto tematico della Settimana per la vita di quest'anno, gi\u00e0 pubblicato\n[come afferma il sito della Conferenza episcopale tedesca](https://www.dbk.de/presse/aktuelles/meldung/sorge-und-seelsorge-fuer-sterbende-im-zentrum-der-oekumenischen-woche-fuer-das-leben-2021), il presidente dei vescovi, monsignor Georg B\u00e4tzing, e il presidente del Consiglio della Chiesa evangelica in Germania, il vescovo Heinrich Bedford-Strohm, scrivono: \"Vogliamo promuovere in modo ancora pi\u00f9 coerente di prima un'espansione delle cure palliative e degli hospice, che sia basata sui bisogni e una cultura globale della vita nella nostra societ\u00e0\". Le due Chiese condividono il concetto secondo cui la dignit\u00e0 umana vada di pari passo con la protezione della vita: \"L'uomo \u00e8 accettato da Dio e da noi come cristiani in ogni fase della sua vita. Dio ha creato l'uomo a sua immagine e somiglianza. Per noi cristiani, l'inviolabile dignit\u00e0 dell'uomo deriva dal suo essere fatto a immagine di Dio, il che ci obbliga a lottare per la protezione di ogni vita umana. Questo include l'assistenza ai malati e ai loro parenti nelle situazioni difficili. Vogliamo rendere forti queste prospettive, soprattutto sullo sfondo della situazione giuridica attualmente in evoluzione in Germania riguardo alla questione del fine vita\". I due presuli si sono poi detti grati per le molte iniziative per il benessere dei moribondi e hanno apprezzato soprattutto le numerose persone che si impegnano a tempo pieno e volontariamente nell'assistenza al fine vita: \"Svolgono un insostituibile servizio di carit\u00e0\u201d, dicono. La Settimana per la Vita inizier\u00e0 sabato 17 aprile alle 10.30 con una celebrazione ecumenica nella cattedrale di Augsburg, al quale partecipano monsignor B\u00e4tzing, il vescovo Bedford Strohm e i titolari della diocesi di Augsburg: monsignor Bertram Meier e il vescovo evangelico Axel Piper. Siamo giunti alla 26.ma edizione della Settimana per la Vita che si \u00e8 svolta per la prima volta nel 1994: \u00e8 un'iniziativa ecumenica delle chiese cattolica e protestante in Germania per riconoscere il valore e la necessit\u00e0 della protezione della vita umana in tutte le fasi. /RB)\n28 gennaio - REPUBBLICA CECA Seminari educativi per i giovani sul sito ecumenico signal.cz\nAlfabetizzazione mediatica, pensiero critico ed evangelizzazione nell\u2019epoca moderna: sono solo alcuni dei temi che verranno trattati nel nuovo ciclo di seminari educativi per i pi\u00f9 giovani organizzati dal sito di formazione ecumenica signal.cz.\n[Ne d\u00e0 notizia il portale della Conferenza episcopale della Repubblica Ceca.](https://www.cirkev.cz/cs/aktuality/210125krestansky-ekumenicky-web-signaly-cz-pripravil-vzdelavaci-seminare-pro-mladez) I seminari sono parte di un progetto di evangelizzazione digitale pi\u00f9 ampio che coprir\u00e0 l\u2019arco di un intero anno e che non sar\u00e0 indirizzato solo agli studenti delle scuole superiori e dell'universit\u00e0, ma anche ai pi\u00f9 giovani. Ogni mese, quindi, si terr\u00e0 un seminario sul web incentrato sui temi cari alla giovent\u00f9 di oggi, non solo legati alla fede ma anche alla vita di tutti i giorni, quali: l\u2019uso corretto dei social network e dei blog, la sessualit\u00e0, l\u2019organizzazione di eventi e perfino un appuntamento dal titolo \u201cCome avere una conversazione con Dio\u201d. I seminari sono completamente gratuiti e si svolgeranno tramite la piattaforma Zoom. Ognuno durer\u00e0 circa 60 minuti, seguito da uno spazio per domande econfronto tra i partecipanti. Tra i relatori annunciati: il vescovo di Pilsen, monsignor Tom\u00e1\u0161 Holub, il sacerdote e teologo Jan Kobl\u00ed\u017eek Th.D, e padre Daniel V\u00edcha, che ha pi\u00f9 volte preso parte a progetti per i giovani come le Giornate mondiali della Giovent\u00f9. (RB)\n28 gennaio - CROAZIA Il messaggio dei vescovi per la Giornata di Vita Consacrata: prendere a cuore l\u2019esempio di San Giuseppe\nPrendere a modello San Giuseppe - in obbedienza a Papa Francesco che ha dedicato l\u2019intero anno al Santo padre putativo di Ges\u00f9 \u2013 come lui non ha potuto comprendere appieno il mistero dell\u2019Incarnazione di Ges\u00f9 in Maria ma l\u2019ha accettato, cos\u00ec noi dobbiamo essere capaci di accettare le difficolt\u00e0 del mondo attuale, ancora invaso dalla pandemia, pur non riuscendo a comprenderne il senso. \u00c8 questo il cuore del messaggio che i vescovi della Conferenza episcopale della Croazia, inviano a sacerdoti, frati e suore in occasione dell\u2019imminente Giornata dedicata alla Vita Consacrata \u2013 che ricorrer\u00e0 il 2 febbraio prossimo \u2013 e che \u00e8\n[stato pubblicato sul sito dell\u2019Episcopato croato](https://hbk.hr/poruka-prigodom-dana-posvecenog-zivota-2021/). Nel documento, i presuli esordiscono ripercorrendo tutto quello che \u00e8 accaduto nell\u2019anno che separa dall\u2019ultima Giornata della Vita Consacrata celebrata: \u201cStiamo ancora assistendo a una pandemia che ha colpito il mondo intero e che ha cambiato in modo significativo il modo in cui viviamo, il modo in cui ci incontriamo e persino il modo in cui celebriamo i misteri di Dio \u2013 scrivono - molti si sono ammalati e un gran numero di nostri concittadini sono morti. Tra loro c'erano persone che avevano dedicato la propria vita a Dio. Inoltre, la nostra patria \u00e8 stata colpita da terremoti devastanti, prima quello di Zagabria e dintorni, poi quello di Petrinja, Sisak e Glina. Molti sono rimasti senza casa e diverse persone sono rimaste uccise. In queste circostanze, abbiamo assistito alla solidariet\u00e0 dimostrata da suore, monaci e laici consacrati nel mondo. Sebbene le loro comunit\u00e0 fossero spesso colpite da questi problemi, non hanno smesso di aiutare gli altri\u201d. \u201cL'anno scorso il Papa ha pubblicato l'enciclica Fratelli tutti, riferendosi alle parole rivolte da San Francesco d'Assisi ai suoi fratelli: \u2018Tutti, fratelli, vediamo il Buon Pastore che sopporta le sofferenze della Croce per salvare le sue pecore. Le pecore hanno seguito il Signore nella fatica, nella vergogna e nella fame, nella debolezza e nella tentazione e in ogni altra cosa, e per questo ricevettero la vita eterna dal Signore \u2013 continuano - San Francesco vede i suoi fratelli in modo evangelico, come pecore il cui Pastore ha sofferto per loro. Li paragona ai primi discepoli che, anch'essi come pecore, seguivano il pastore in difficolt\u00e0. Le persone consacrate a Dio sono sempre chiamate a guardare al Signore, a imitarlo e, imitandolo, a saper accettare i guai che capitano\u201d. Se, dunque, il Papa chiede \u201cla fraternit\u00e0 mondiale\u201d, secondo i vescovi croati \u201cle persone consacrate non possono rimanere indifferenti a questa vocazione. \u00c8 innanzitutto necessario riconoscere veramente i membri della propria comunit\u00e0 come fratelli, come sorelle, partecipi della stessa vocazione e missione spirituale. Una tale vita di fratellanza e sorellanza con il Suo amore disinteressato ha il potere missionario di testimoniare il Vangelo\u201d. Segue, poi, nel messaggio, il riferimento alla figura di San Giuseppe: \u201cSiamo gi\u00e0 entrati nell'Anno di San Giuseppe \u2013 ricordano - nella sua Lettera Apostolica \u2018Patris corde\u2019, il Papa presenta San Giuseppe come un padre tenero e pieno di amore, e sulla base del suo esempio dice: \u2018Il maligno ci fa guardare negativamente la nostra debolezza, mentre lo spirito ci rivela con tenero amore che la tenerezza \u00e8 il modo migliore per toccare le fragilit\u00e0 che sono dentro ognuno di noi\u2019\u201d. \u201cIl dito puntato e la condanna, che spesso usiamo in relazione agli altri, sono segno della nostra incapacit\u00e0 di accettare la nostra stessa debolezza, la nostra fragilit\u00e0 \u2013 si legge ancora nel documento che cita Papa Francesco - accettare la propria fragilit\u00e0 \u00e8 un passo essenziale nel cammino della conversione personale e nel cammino dell'accettazione degli altri come fratelli e sorelle con le loro debolezze e fragilit\u00e0. Il Papa ci ricorda anche che san Giuseppe \u2018si invoca come il protettore degli sfortunati, dei bisognosi, degli esiliati, dei poveri e dei morenti. Pertanto, la Chiesa non pu\u00f2 non mostrare un amore speciale per i nostri fratelli e sorelle pi\u00f9 giovani, perch\u00e9 Ges\u00f9 ha mostrato loro una cura speciale e si \u00e8 identificato personalmente con loro. Dobbiamo imparare la stessa cura e responsabilit\u00e0 da San Giuseppe\u201d. \u201cPertanto, fratelli e sorelle, vi incoraggiamo, nel periodo a venire, a prendere a cuore l'esempio di San Giuseppe, a sapere, come lui, nell'ombra, non tendere alla gloria, nella vita per gli altri, ad essere fratelli e sorelle di tutti \u2013 concludono i presuli \u2013 come San Giuseppe, che non ha potuto comprendere appieno il mistero dell'incarnazione di Ges\u00f9 e la missione di Maria, possiamo essere incoraggiati ad accogliere con fiducia sia il mistero dei tempi in cui viviamo sia le difficolt\u00e0 che affrontiamo\u201d. (RB)\n28 gennaio - REPUBBLICA DEMOCRATICA CONGO Rappresentanti dell\u2019Aceac e della Cenco in missione di pace nell\u2019Ituri\nUna delegazione di vescovi dell\u2019Associazione delle Conferenze episcopali dell\u2019Africa centrale (Aceac) e quelli della Conferenza episcopale nazionale del Congo (Cenco) si trova nella provincia dell\u2019Ituri da una settimana con l\u2019obiettivo pastorale di incontrare la popolazione, predicare la pace e pregare per le vittime degli orrori del conflitto tra etnie di agricoltori Lendu e pastori Hema ripreso nel dicembre del 2017. Lo rende noto il portale della Cenco. Lo rende noto il portale della Cenco. \u201c\u00c8 una visita di vescovi, di pastori. Ascolteremo le persone e pregheremo per loro - ha detto monsignor Marcel Madila, arcivescovo di Kananga e presidente dell\u2019Aceac -. Veniamo come fratelli che vengono a incontrare i loro fratelli in difficolt\u00e0\u201d. I presuli hanno ricevuto una calorosa accoglienza. La popolazione spera che la missione di pace dei vescovi possa fermare le violenze e l\u2019ondata di massacri che hanno raso al suolo interi villaggi, costretto alla fuga decine di migliaia di persone e provocato centinaia di vittime. Fanno parte della delegazione monsignor Jos\u00e9 Moko, vescovo di Idiofa e vicepresidente della Cenco, monsignor Fran\u00e7ois-Xavier Moroy, arcivescovo di Bukavu, padre Donatien Nshole, segretario generale della Cenco, Henry Chiza, vicario episcopale della diocesi di Goma, Jean-Pierre Badidike, segretario generale dell\u2019Aceac, e Lydie Waridi, responsabile della comunicazione. (TC)\n28 gennaio - REGNO UNITO #coronavirus, record di decessi. La preghiera del Cardinale Nichols\nTriste record per il Regno Unito che, due giorni fa, ha superato i 100mila morti a causa della pandemia da Covid-19. I dati rendono il Paese primo in Europa per i decessi e quinto nel mondo per il numero di casi totali. Cordoglio \u00e8 stato espresso dalla Conferenza episcopale inglese,\n[attraverso una nota](https://www.cbcew.org.uk/uk-records-100000-covid-deaths/) a firma del suo presidente, il Cardinale Vincent Nichols, Arcivescovo di Westminster: \u201cQuesto \u00e8 un giorno di grande tristezza in tutto il Paese \u2013 ha detto il porporato - Tante persone, famiglie, comunit\u00e0 piangono i loro cari scomparsi in questi terribili mesi di pandemia. Tutti siamo in lutto, tutti dobbiamo pregare\". \u201cLa nostra preghiera \u2013 ha aggiunto il Cardinale Nichols \u2013 \u00e8 radicata nella fede che, con la morte, la vita non finisce, ma viene trasformata, perch\u00e9 la promessa della vita eterna apre la porta della speranza anche nei momenti pi\u00f9 bui\u201d. \u201cPrego per tutti e per ciascuno \u2013 ha concluso l\u2019Arcivescovo \u2013 per coloro che sono morti, per coloro che li piangono e per coloro che sono al servizio dei malati. Per favore, unitevi a me nella preghiera\u201d. Uguale cordoglio \u00e8 stato espresso dal Ministro della Salute, Matt Hancock, il quale si \u00e8 detto vicino \u201ca tutti coloro che hanno perso una persona cara\u201d. \u201cSo quanto sia stato difficile l\u2019ultimo anno \u2013 ha aggiunto \u2013 ma so anche quanto sia forte la determinazione dei britannici\u201d. Gli ha fatto eco il Primo Ministro, Boris Johnson che, in conferenza stampa da Downing Street, ha ricordato anche la sofferenza di chi non ha potuto dire addio ai propri cari, a causa delle misure restrittive anti-contagio. Dal premier, infine, una promessa: quando il Regno Unito sar\u00e0 uscito dalla crisi sanitaria, \u201cci riuniremo come nazione per ricordare tutti quelli che abbiamo perso e per onorare l\u2019eroismo disinteressato di chi che, in prima linea, ha donato la sua vita per salvare quella degli altri\u201d. (IP)\n28 gennaio - TANZANIA #coronavirus. Appello vescovi ai fedeli: siate prudenti e rispettate le regole\nCambio di scenario, in Tanzania, in relazione alla pandemia da Covid-19: a giugno 2020, infatti, il presidente del Paese, John Pombe Magufuli, aveva dichiarato il Paese libero dal virus. Ma ora, con lo sviluppo della cos\u00ec detta \u201cvariante sudafricana\u201d della patologia, la nazione \u00e8 di nuovo in allerta. Come scrive la Conferenza episcopale locale (Tec)\n[in una nota del 26 gennaio](https://www.aciafrica.org/news/2722/bishops-in-tanzania-caution-against-new-covid-19-wave-urge-public-to-take-precautions), infatti, una nuova ondata di coronavirus sta colpendo diversi Paesi dell\u2019Africa e del mondo, \u201cprovocando altre vittime\u201d; di qui, l\u2019invito rivolto ai fedeli affinch\u00e9 siano prudenti e si attengano strettamente alle regole sanitarie anti-contagio. \u201cIl nostro Paese non \u00e8 un\u2019isola \u2013 ribadiscono i vescovi \u2013 Dobbiamo difenderci, prendere le dovute precauzioni e pregare Dio con tutte le nostre forze affinch\u00e9 questo flagello non ci sorprenda\u201d nuovamente. Per questo, la Cet esorta la popolazione locale a raddoppiare gli sforzi nella lotta contro il virus, \u201cusando tutti gli strumenti spirituali, fisici, scientifici e sociali\u201d necessari: \u201cNon smettiamo di pregare \u2013 spiegano i presuli \u2013 n\u00e9 di mantenere il distanziamento sociale; continuiamo a igienizzarci spesso le mani, ad agire per tempo ai primi segni della malattia ed evitare assembramenti, che possono essere pericolosi\u201d. Da ricordare che in precedenza si era gi\u00e0 espresso l\u2019Arcivescovo di Dar es Salaam, Monsignor Jude Thaddaeus Ruwa'ichi, il quale il 25 gennaio aveva affermano: \u201cLa lotta contro il Covid-19 non \u00e8 finita. Preghiamo, perch\u00e9 il virus esiste ancora; restiamo vigili e non trascuriamo le misure anti-contagio gi\u00e0 varate nel 2020\u201d. \u201cMolti hanno smesso di lavarsi le mani con acqua corrente e sapone \u2013 aveva notato l\u2019Arcivescovo \u2013 e invece questa pratica deve continuare, insieme a quella di indossare le mascherine\u201d per coprire naso e bocca. \u201cAmiamoci e prendiamoci cura di noi stessi e degli altri \u2013 aveva concluso il presule \u2013 cos\u00ec da collaborare con Dio alla nostra protezione e alla nostra sicurezza\u201d. Secondo gli ultimi dati pubblicati dal governo, fermi tuttavia a diversi mesi fa, in Tanzania sono stati registrati 509 casi di contagio e 21 decessi. Ieri, intanto, come riferito dalla Bbc, il presidente Magufuli ha esortato il ministero della Salute alla cautela sull\u2019uso vaccini, invitando a fare ulteriori ricerche scientifiche. (IP)\n28 gennaio - COREA DEL SUD Il nuovo presidente di Caritas Corea invita i fedeli a dare e a condividere\nMonsignor Giovanni Battista Jung Shin-chul, vescovo di Incheon, dal 25 gennaio nuovo presidente di Caritas Corea, in occasione della Overseas Aid Week 2021, la settimana degli aiuti ai Paesi esteri, dal titolo \"Una famiglia umana, una casa comune\", che la Chiesa coreana organizza ogni anno alla fine di gennaio, per raccogliere donazioni e aiuti da inviare ai Paesi che ne hanno bisogno, ha ricordato ai fedeli - riporta UCA News \u2013 di come possano sentirsi \"pi\u00f9 felici dando e condividendo\". \"Nella mia vita ho sempre creduto che \"C\u2019\u00e8 pi\u00f9 gioia nel dare che nel ricevere\" (Atti 20:35)\u201d ha affermato il presule. \u201cSpero \u2013 ha aggiunto - che i nostri credenti e la nostra societ\u00e0 trovino la felicit\u00e0 nel condividere e nel dare\". Caritas Corea \u00e8 stata fondata nel 1975 come Comitato per lo sviluppo umano della Conferenza episcopale cattolica coreana (CBCK). Nel 1979 \u00e8 diventata membro di Caritas Internationalis, confederazione di cui fanno parte le Caritas nazionali e le associazioni caritative cattoliche. \u00c8 cresciuta fino agli anni \u201980 grazie agli aiuti dall\u2019estero. Nel 1993, la CBCK ha deciso di trasformarla in un'istituzione che offrisse aiuti ad altri Paesi e nel 2010 \u00e8 stata ristrutturata e registrata come Caritas Corea International. Da allora, ha sostenuto pi\u00f9 di 1.015 progetti di aiuto e di sviluppo comunitario in risposta a crisi umanitarie come carestie, disastri naturali, epidemie e conflitti, includendo anche disastri su larga scala come il conflitto in Siria, l'insurrezione di Boko Haram, la crisi dei rifugiati Rohingya, l'insicurezza economica del Venezuela, le inondazioni del sud-est asiatico e le atrocit\u00e0 umane in Asia, Africa e Medio Oriente. Inoltre, in collaborazione con Caritas Internationalis, dal 2006, ha anche svolto un ruolo di primo piano per sostenere lo sviluppo delle comunit\u00e0 in Corea del Nord. Tuttavia, nonostante questi risultati, molti in Corea del Sud non sono a conoscenza dei programmi e delle attivit\u00e0 della Caritas, ha dichiarato il vescovo Jun, sottolineando la necessit\u00e0 di un impegno maggiore, da parte dell\u2019organizzazione cattolica, nelle pubbliche relazioni. Tanti fedeli, ad esempio, - ha aggiunto - non hanno ancora capito che gli aiuti non sono destinati al proprio Paese, ma ad altre parti del mondo. Infine, il presule si \u00e8 detto preoccupato per il possibile calo delle donazioni e delle sponsorizzazioni, a causa della pandemia di Covid-19, e ha chiesto ai cattolici di aiutare chi, accanto a loro, sta affrontando maggiori difficolt\u00e0. (AP)\n28 gennaio - BRASILE Nuova veste per il sito dell\u2019editrice legata ai vescovi brasiliani: pandemia ha messo in luce esigenze di accessibilit\u00e0 e modernit\u00e0\n\u00c8 stato lanciato questa settimana, on line, il nuovo sito web delle Edi\u00e7\u00f5es della Conferenza episcopale del Brasile, frutto di un intenso processo di riformulazione in vista delle nuove esigenze dell'ambiente digitale.\n[Come riportato da Jos\u00e9 Bezerra Luna, consulente di gestione dei processi per la Conferenza nazionale dei Vescovi brasiliani](https://www.cnbb.org.br/de-cara-nova-site-da-edicoes-cnbb-foi-reformulado-tendo-em-vista-uma-melhor-experiencia-dos-usuarios/), l'aumento del numero di accessi al sito web dell'editore e le vendite on line hanno indicato la necessit\u00e0 di ripensare la piattaforma: \"Si tratta del canale pi\u00f9 importante attraverso il quale clienti e partner hanno accesso alla collezione fisica e digitale, i lanci e le promozioni\", ha detto. La parola chiave che ha guidato questo cambiamento, secondo Luna, era la fruibilit\u00e0 e la migliore esperienza dei clienti e le persone che consultano lo strumento per l'analisi dei contenuti delle opere e per un acquisto efficace: \"Dagli indicatori analizzati, attualmente il maggior volume di accesso arriva da dispositivi mobili come telefoni cellulari, che rende necessaria la capacit\u00e0 del sito di adattarsi a qualsiasi tipo di dispositivo utilizzato per l'accesso\", ha spiegato. La riformulazione della piattaforma ha tenuto conto dei feedback dati dai clienti negli ultimi mesi; una strategia di benchmark con le piattaforme di e-commerce del mercato ha anche guidato la riprogettazione: \"Tutti questi elementi sono stati organizzati in progetti, e questo lancio \u00e8 il risultato del primo di diversi che seguiranno nei prossimi mesi, in un ciclo di miglioramento continuo\", ha detto il consulente di gestione. Come risultato finale, l'utente ha accesso a una navigazione pi\u00f9 leggera, fluida e piacevole; inoltre, in questa nuova versione, tutti i prodotti e i vari metodi di pagamento disponibili, sono integrati con la logistica dell'editore. Il processo di miglioramento e sviluppo della pagina continua nei prossimi giorni per rendere il sito ancora pi\u00f9 leggero ed efficace. Il direttore generale di Edi\u00e7\u00f5es dei vescovi brasiliani, monsignor Jamil Alves de Souza, celebra questo risultato: \"Edi\u00e7\u00f5es festeggia il suo 15.mo anniversario. Saldi nella nostra missione di evangelizzare, abbiamo lanciato, con rinnovato entusiasmo, il nostro nuovo sito\", ha detto, sottolineando l'impegno dell'editore a fornire un servizio migliore anche con tutte le avversit\u00e0 incontrate nel corso del 2020 e all'inizio di quest'anno a causa della pandemia. \"Siamo fiduciosi riguardo a ci\u00f2 che seguir\u00e0 questa fase pandemica; la nuova pagina, pi\u00f9 moderna e accessibile, \u00e8 una delle nostre azioni volte a costruire questo nuovo tempo\", ha concluso. (RB)\n28 gennaio - MONDO Il Wcc: lavorare insieme per combattere la violenza sessuale e altre forme di ingiustizia aumentate con la pandemia\nAccelerare la parit\u00e0 fra i sessi, l\u2019uguaglianza e la giustizia: \u00e8 quanto si propongono i partecipanti alla settima edizione del Simposio annuale sul ruolo della religione e delle organizzazioni basate sulla fede negli affari internazionali, svoltasi on line marted\u00ec scorso. L\u2019incontro \u00e8 stato co-organizzato dal Consiglio Mondiale delle Chiese (Wcc), dal Consiglio Generale Chiesa e Societ\u00e0 della Chiesa Metodista Unita, dal Soccorso Islamico, da ACT Alliance, dalla Chiesa Avventista del Settimo Giorno, da Soka Gakkai International, dalla United Religions Initiative e dalla UN Women e UNFPA per la Task Force inter-agenzie delle Nazioni Unite su religione e sviluppo. Nel corso dei lavori, riferisce il portale del Wcc, Peter Prove, direttore della Commissione delle Chiese per gli affari internazionali del Wcc, ha osservato che la pandemia di Covid-19 ha comportato il rinvio di eventi sull\u2019uguaglianza di genere, l\u2019interruzione di processi chiave per la promozione della giustizia di genere e l\u2019aumento di casi di violenza sessuale e altre forme di ingiustizia, e che l\u2019occasione del simposio \u00e8 un impegno a lavorare insieme per combatterle. \u201cAvremo bisogno l\u2019uno dell\u2019altro per questi anni a venire, poich\u00e9 ci sono molti orfani, molte vedove, molte famiglie distrutte\u201d ha detto Phumzile Mlambo-Ngcuka, direttore esecutivo di UN Women. I relatori hanno convenuto che occorre continuare a lavorare per costruire rapporti tra comunit\u00e0 di fede e organizzazioni civili. \u201cDobbiamo reindirizzare le energie religiose negative in energie religiose positive - ha esortato Victor Ochen, fondatore dell'African Youth Initiative Network -. Nelle attuali circostanze, dobbiamo creare una coalizione che la pensi allo stesso modo\u201d. Rudelmar Bueno de Faria, segretario generale di ACT Alliance, ha parlato dell\u2019interpretazione errata dei testi sacri, che combinata con pratiche culturali e tradizionali dannose, mina l\u2019essenza dell\u2019uguaglianza di genere. \u201c\u00c8 fondamentale lavorare con leader religiosi e responsabili per promuovere un approccio di fede trasformativo che rimodelli le strutture e le organizzazioni per favorire la giustizia di genere\u201d ha evidenziato. Per Ganoune Diop, segretario generale dell\u2019Associazione internazionale per la libert\u00e0 religiosa, ha rimarcato che \u00e8 importante affrontare la disuguaglianza di genere a tutti i livelli e che sono soprattutto le donne a subirla, ad esempio sul posto di lavoro. Ib Petersen, vicedirettore esecutivo per la gestione del Fondo delle Nazioni Unite per la popolazione (UNFPA), ha invece riferito che l\u2019impatto della pandemia su donne e ragazze \u00e8 stato enorme, tanto da intaccare decenni di conquiste duramente raggiunte sull\u2019uguaglianza di genere. Ib Peterson ha inoltre sottolineato quanto importante sia sostenere l\u2019accessibilit\u00e0 ai servizi per la salute sessuale e riproduttiva e ridurre il rischio di violenza di genere, affrontando le cause profonde di molti comportamenti discriminatori e violenti. Un ruolo chiave in tutto ci\u00f2 \u00e8 stato riconosciuto alle organizzazioni basate sulla fede e ai leader religiosi. (TC)\n28 gennaio - SPAGNA Santiago de Compostela: rinviato ad agosto 2022 il Pellegrinaggio Europeo della Giovent\u00f9 (PEJ)\nLa Conferenza episcopale Spagnola (CEE) e l'Arcidiocesi di Santiago de Compostela hanno deciso di comune accordo di spostare il Pellegrinaggio Europeo della Giovent\u00f9 (PEJ) a Santiago, previsto nel mese di agosto, all\u2019anno prossimo, dal 3 al 7 agosto 2022, per garantirne il normale svolgimento. L'arcivescovo di Santiago de Compostela, monsignor Juli\u00e1n Barrio, ha provveduto ad informare le varie istituzioni che collaborano all'organizzazione. La decisione \u2013 si legge sul sito web dell\u2019Arcidiocesi \u2013 \u00e8 stata presa in considerazione dell\u2019emergenza sanitaria, causata dalla pandemia di Covid-19, per tutelare i partecipanti, i volontari e gli organizzatori dell\u2019evento. Sono, dunque, rinviati al 2022 anche i vari percorsi di pellegrinaggio alla Tomba dell'Apostolo e tutti gli eventi precedenti legati al PEJ. La misura arriva dopo la decisione del Papa, annunciata dal Nunzio durante la cerimonia di apertura della Porta Santa, di prorogare l\u2019Anno Giacobeo fino al 31 dicembre 2022. Una misura, presa prima che iniziasse la formazione dei volontari in Galizia. Coloro, quindi, che l\u2019anno prossimo parteciperanno al Pellegrinaggio Europeo della Giovent\u00f9 potranno ancora beneficiare delle grazie giubilari dell\u2019Anno Santo Compostelano. (AP)\n28 gennaio - POLONIA Consiglio dell\u2019Apostolato laico: sempre pi\u00f9 centrale il ruolo delle donne nella Chiesa\n\u00c8 un ruolo sempre pi\u00f9 centrale, quello delle donne all\u2019interno della Chiesa: questo uno dei temi al centro dell\u2019ultima riunione del Consiglio per l\u2019Apostolato Laico che si \u00e8 svolta il 23 gennaio scorso, per la seconda volta in modalit\u00e0 on line, come riferisce il\n[sito della Conferenza episcopale della Polonia](https://episkopat.pl/rada-kep-ds-apostolstwa-swieckich-rozmawiala-o-roli-kobiet-w-kosciele/). Tra le altre tematiche discusse, la necessit\u00e0 di una forte formazione spirituale dei laici, di grande importanza per i credenti, soprattutto in tempi di pandemia, e la necessit\u00e0 di sostenere le attivit\u00e0 dei consigli parrocchiali. \u201cLa preghiera \u00e8 una fonte di forza e di speranza per molte persone, soprattutto oggi - sottolinea monsignor Adrian Galbas, presidente del Consiglio - \u00e8 importante che ogni iniziativa che i laici prendono come espressione del loro apostolato abbia un forte fondamento spirituale\". Perci\u00f2 il Consiglio organizzer\u00e0 in autunno un ritiro spirituale a Jasna G\u00f3ra, in collaborazione con i Padri Paolini, che sar\u00e0 rivolto ai rappresentanti delle varie comunit\u00e0 che operano nella Chiesa. In agenda alla riunione, anche l'assistenza per un migliore funzionamento dei Consigli pastorali ed economici delle parrocchie. Padre Waldemar Borzyszkowski, parroco della parrocchia di Sant'Andrea Bobola a Varsavia, e il suo assistente laico, Pawe\u0142 Witkowski, hanno condiviso la loro esperienza di funzionamento del Consiglio Pastorale ed economico parrocchiale, mostrando un modello concreto di azione, guidato dalla cooperazione tra clero e laici su molte funzioni. \"Il compito del nostro Consiglio parrocchiale \u00e8 quello di alleggerire il parroco che spesso deve occuparsi di questioni pratiche come le riparazioni necessarie, l'uso quotidiano dell\u2019edificio chiesa e degli spazi sacrali e allo stesso tempo deve occuparsi della buona qualit\u00e0 di tutto ci\u00f2 che riguarda il ministero pastorale e la formazione spirituale\". Il Consiglio per l'Apostolato dei Laici ha in programma di preparare, nel prossimo futuro, una sorta di modesto compendio utile per organizzare e far funzionare gli organismi ausiliari nella parrocchia, cos\u00ec come un programma di formazione per i membri del Consiglio e per coloro che vorrebbero essere coinvolti in questo lavoro. Per quanto riguarda la questione del ruolo delle donne nella Chiesa, la discussione \u00e8 iniziata con la testimonianza della signora Zuzanna Flisowska-Caridi, che lavora per l'organizzazione internazionale \"Voices of Faith\", ed \u00e8 una storica dell'arte con una laurea in teologia e ha il ruolo di osservatrice del percorso sinodale nella Chiesa tedesca. Condividendo la sua esperienza di essere parte attiva della Chiesa, ha detto che secondo lei il tema del ruolo della donna sar\u00e0 sempre pi\u00f9 importante nei prossimi anni e ha richiamato l'attenzione sugli ambiti in cui si potrebbe dare alle donne un posto maggiore e pi\u00f9 importante, senza cambiare la dottrina attuale, anche in risposta all'appello di Papa Francesco, che nella Evangelii gaudium scrive che \"gli spazi per una presenza pi\u00f9 significativa delle donne nella Chiesa devono ancora essere ampliati\". Durante il dibattito, \u00e8 stata richiamata l'attenzione sull'importanza fondamentale di Maria nel plasmare la spiritualit\u00e0 delle donne, cos\u00ec come sugli esempi di donne che hanno avuto un grande impatto sulla storia della Chiesa e del mondo e che possono essere modelli per le donne di oggi. Si \u00e8 parlato, infine, anche dell'incontro nazionale delle Confraternite previsto per maggio a Czestochowa e che avr\u00e0 luogo prima dell'incontro europeo organizzato dal Pontificio Consiglio per la Nuova Evangelizzazione nel settembre a Malaga. (RB)\n28 gennaio - AFRICA Conferenza Chiese del continente: possesso armi nucleari \u00e8 immorale\nIl possesso di armi nucleari \u00e8 \u201cimmorale\u201d: lo scrive\n[in una nota](http://www.aacc-ceta.org/en/news/272-aacc-statement-on-nuclear-weapons-ban-treaty) la Conferenza delle Chiese di tutta l\u2019Africa (Aacc), salutando con gioia l\u2019entrata in vigore, il 22 gennaio, del Trattato sulla proibizione delle armi nucleari. Sottoscritto da 86 Paesi e ratificato da 51, tra cui la Santa Sede, il documento internazionale \u00e8 giuridicamente vincolante e proibisce ai suoi firmatari di produrre, stoccare, vendere e usare armi nucleari. \u201cCome parte del movimento ecumenico globale \u2013 si legge nella nota \u2013 crediamo che la detenzione stessa, nonch\u00e9 la potenziale minaccia dell\u2019uso di armi nucleari, siano immorali ed attendiamo con ansia il giorno in cui il mondo sar\u00e0 liberato da questo tipo di armamenti in modo permanente\u201d. Di qui, l\u2019esortazione rivolta a tutti gli Stati che ancora non lo hanno fatto a \u201cfirmare e ratificare\u201d il Trattato. \"La detonazione accidentale o deliberata di un'arma nucleare \u2013 spiega ancora l\u2019Aacc - causerebbe un danno grave, duraturo e di vasta portata su tutti gli aspetti della nostra vita e del nostro ambiente, in tutto il mondo. Inoltre, tali armamenti sono parte di strutture e sistemi che portano grande sofferenza e distruzione\". \u201cNon ci sono mani sicure per queste armi \u2013 sottolinea ancora la Conferenza delle Chiese africane \u2013 Le nazioni che hanno firmato il Trattato, infatti, parlano di conseguenze umanitarie catastrofiche che deriverebbero da qualsiasi uso di simili armamenti\u201d, anche per incidente o per errore di calcolo, perch\u00e9 tali effetti supererebbero ogni confine. Al contempo, l\u2019Aacc esprime il suo apprezzamento per il fatto che il Trattato affronta l\u2019impatto delle armi nucleari sulle donne e sulle popolazioni indigene, nonch\u00e9 la questione dell\u2019assistenza alle vittime e della cura dei danni ambientali. In questo senso, il documento \u201capre alla possibilit\u00e0 di annunciare un nuovo mondo libero dalle minacce e dalle tensioni scatenate dalla lotta per sviluppare e detenere armi nucleari\u201d. Forte anche il significato storico dell\u2019entrata in vigore del Trattato, in un mondo devastato dalla pandemia da Covid-19: \u201cIn un momento in cui il globo ha disperatamente bisogno di una nuova speranza \u2013 afferma l\u2019Aacc \u2013 tale strumento ci ispira a lavorare per eliminare completamente la minaccia delle armi nucleari, e per creare condizioni di pace, giustizia e benessere\". A tal proposito, la Conferenza delle Chiese africane cita l\u2019esempio degli \u201chibakusha\u201d, ovvero i sopravvissuti ai bombardamenti atomici su Hiroshima e Nagagasaki, avvenuti nel 1945: \u201cIl loro coraggio e la loro perseveranza servono da ispirazione, guida e fondamento morale nella ricerca di un mondo libero dalle armi nucleari\u201d. Oltre ai singoli Stati, tutte le persone di buona volont\u00e0 sono incoraggiate a promuovere attivamente il bando di simili armamenti: \"Non bisogna scoraggiarsi per la lentezza\u201d con cui ci\u00f2 avviene, spiega l\u2019Aacc, bens\u00ec divenire \u201cancora pi\u00f9 determinati ad agire per un mondo migliore\u201d. \u201cQuesto fa parte della nostra missione e sappiamo che Dio \u00e8 dalla nostra parte\", conclude la Conferenza, suggerendo il lancio di una una petizione popolare che coinvolga pi\u00f9 persone possibili per chiedere a tutti i Paesi del mondo di firmare e ratificare il Trattato sulla proibizione delle armi nucleari. Fondata a Kampala, in Uganda, nel 1963, la Aacc \u00e8 un\u2019associazione ecumenica che oggi conta 173 Chiese membri presenti in 40 Paesi africani, in rappresentanza di oltre 120 milioni di cristiani del continente. La sua sede centrale \u00e8 a Nairobi, in Kenya, e il suo attuale Segretario generale \u00e8 il Reverendo Fidon Mwombeki, ministro della Chiesa luterana in Tanzania. (IP)\n28 gennaio - AUSTRIA #coronavirus Nuove misure adottate dai vescovi: in chiesa distanza di due metri e mascherine ffp2\nIn coerenza con le nuove restrizioni anti Covid-19 decise luned\u00ec scorso dal governo austriaco che prevedono l\u2019obbligo di mascherine di tipo ffp2 in autobus, nei negozi e negli altri luoghi pubblici potenzialmente affollati, anche i vescovi impongono l\u2019obbligo all\u2019interno delle chiese, dove d\u2019ora in poi si dovr\u00e0 osservare una distanza di sicurezza di almeno due metri.\n[Lo riferisce il sito della Conferenza episcopale austriaca.](https://www.bischofskonferenz.at/133013/bischoefe-ab-sofort-ffp2-masken-und-zwei-meter-abstand-in-kirchen) Le funzioni, comunque, rimangono sospese e le chiese aperte solo per la preghiera personale. Le nuove misure adottate per arginare la pandemia, che comprendono l\u2019obbligo di un massimo di dieci persone per i servizi funebri, rimarr\u00e0 in vigore, per ora, fino al 6 febbraio. Per quanto riguarda le altre misure adottate nel provvedimento precedente della fine di dicembre 2020, restano in vigore, compresa quella di rimandare battesimi e matrimoni. I bambini dai sei ai 14 anni possono indossare una protezione bocca-naso aderente invece della maschera ffp2, mentre per i sacerdoti che per qualunque motivo, durante un servizio liturgico, non riescano a indossare una mascherina con filtro, per compensare andr\u00e0 osservata una distanza di sicurezza maggiore. E a proposito di servizi liturgici, questi devono essere celebrati con la dovuta brevit\u00e0: \"All'interno del gruppo di cinque fino a un massimo di dieci co-celebranti, \u00e8 possibile solo il canto di solisti e si considerano da effettuare solo i canti strettamente necessari\". La musica strumentale, infatti, deve prendere il posto dei canti, per quanto possibile. Confermata anche la pratica di disinfettarsi le mani entrando in chiesa e la dispensa per chiunque \u00e8 malato, si senta male o si sospetti di avere una malattia contagiosa. Confermato anche il divieto di stringere la mano durante il segno di pace, mentre per quanto riguarda l\u2019Eucaristia, le ostie dovranno essere coperte durante la Messa fino a quando non viene amministrata, e comunque, poco prima della distribuzione, il sacerdote deve indossare la maschera con filtro e lavare accuratamente le mani. La Comunione a mano \u00e8 ora l\u2019unica possibile. (RB)\n28 gennaio - SUDAFRICA Plenaria vescovi: pandemia ha portato devastazione, ma anche solidariet\u00e0 e consapevolezza\nSi sarebbe dovuta tenere dal 19 al 22 gennaio l\u2019Assemblea Plenaria della Conferenza episcopale del Sudafrica (Sacbc). Ma\n[l\u2019improvvisa scomparsa dell\u2019Arcivescovo Abel Gabuza](https://www.vaticannews.va/it/chiesa/news/2021-01/arcivescovo-sudafrica-gabuza-morte.html), coadiutore dell'arcidiocesi di Durban, morto il 17 gennaio a causa del Covid-19, ha portato i presuli a posticipare l\u2019incontro dal 26 al 29 gennaio. Ad aprire i lavori, che si svolgono in modalit\u00e0 virtuale sulla piattaforma Zoom, \u00e8 stato il presidente della Sacbc, Monsignor Sithembele Sipuka che, [all\u2019inizio del suo intervento](https://sacbc.org.za/sacbc-virtual-plenary-meeting-26-29-january-2021/13795/), ha rivolto un pensiero e una preghiera al Mozambico, vittima sia di un violento conflitto iniziato nel 2017, sia del ciclone Eloise che, due giorni fa, ha provocato vittime e sfollati, lasciando una scia di distruzione e morte. Un\u2019altra preghiera il presule l\u2019ha levata per tutti i defunti e i malati di coronavirus, esprimendo vicinanza ai loro familiari e incoraggiando tutti i fedeli ad osservare le normative sanitarie anti-contagio. \u201cIl Covid-19 ha portato devastazione \u2013 ha detto Monsignor Sipuka \u2013 ma \u00e8 stato anche, in qualche modo, provvidenziale\u201d, soprattutto nel promuovere \u201cun senso di unit\u00e0 e solidariet\u00e0\u201d tra la popolazione e nell\u2019ampliare \u201cla capacit\u00e0 di utilizzare i mezzi di comunicazione\u201d tra gli stessi vescovi. Ma non solo: la pandemia \u201cha accresciuto il senso di Dio tra le persone ed ha ridotto il loro senso di autosufficienza\u201d, portando ad una maggiore consapevolezza del fatto che non si \u00e8 padroni del mondo, ma solo suoi amministratori. La Chiesa stessa si \u00e8 dovuta \u201cre-immaginare\u201d a causa dell\u2019emergenza sanitaria, ha aggiunto Monsignor Sipuka, riformando il suo modo di essere vicina ai fedeli: a tal proposito, il presule ha incoraggiato una riflessione sul rafforzamento delle \u201ccapacit\u00e0 di consulenza dei sacerdoti e degli operatori pastorali, perch\u00e9 le conseguenze spirituali e psicologiche del Covid-19 sono molto devastanti\u201d. Lutti familiari, perdita del lavoro, isolamento sociale, infatti, possono avere ricadute gravi sul benessere delle persone. Per questo, il clero \u00e8 stato esortato a restare accanto a chi soffre sfruttando tutte le possibilit\u00e0 che il web offre. Il presidente dei vescovi sudafricani si \u00e8 detto, poi, critico sia nei confronti del governo che della Chiesa stessa, in quanto entrambi non hanno saputo affrontare al meglio le difficolt\u00e0 sollevate dalla pandemia. Di qui, il suggerimento a puntare di pi\u00f9 sull\u2019ecumenismo per creare \u201cstrutture in grado di rispondere efficacemente a situazioni critiche come quella attuale\u201d. Dell\u2019operato del governo, in particolare, il presule ha deplorato \u201cla corruzione, problema perenne del Sudafrica\u201d, ma che in questo periodo \u00e8 esploso maggiormente perch\u00e9 legato alla gestione dei fondi di emergenza anti-Covid. Ci\u00f2 ha provocato \u201cdisgusto e rabbia tra la popolazione\u201d, ha rimarcato Monsignor Sipuka, ed anche se \u201cancora nessun colpevole \u00e8 finito dietro le sbarre\u201d, tuttavia l\u2019avvio di indagini specifiche e la confisca dei beni dei sospetti corrotti rappresentano \u201cun segnale di speranza\u201d per la lotta a questo male. Altro punto critico evidenziato dal presule \u00e8 l\u2019iniqua distribuzione del vaccino anti-Covid tra i Paesi del mondo: \u201cGli interessi delle singole nazioni e del profitto sembrano prevalere sulla considerazione necessaria verso tutti- ha detto il presule \u2013 Secondo alcuni dati, infatti, i Paesi ricchi hanno gi\u00e0 acquistato il 53 per cento dei vaccini disponibili\u201d. Al contrario, \u201cil vaccino contro il Covid-19 \u00e8 un bene comune che dovrebbe essere messo a disposizione di tutti e non accaparrato da pochi\u201d, ha sottolineato il presidente della Sacbc, proponendo quindi che la Plenaria si soffermi su questo punto, elaborando un modo per contribuire a tale sfida. Infine, Monsignor Sipuka ha auspicato \u201cla ripresa di una vita dignitosa per tutti\u201d. All\u2019intervento del presidente dei vescovi ha fatto seguito quello del Nunzio apostolico nel Paese, Monsignor Peter Welles, il quale, prendendo spunto da due Encicliche di Papa Francesco, \u201cLaudato si\u2019 sulla cura della casa comune\u201d e \u201cFratelli tutti sulla fraternit\u00e0 e l\u2019amicizia sociale\u201d, ha ricordato ai presuli sudafricani il loro impegno ad essere \u201ccostruttori di ponti\u201d, \u201craggiungendo il prossimo e creando opportunit\u00e0 per incontri fruttuosi\u201d con la popolazione. Dal Nunzio, infine, la rassicurazione che si sta lavorando alle nomine di vescovi per le diocesi vacanti. (IP)\n28 gennaio - AUSTRALIA Abusi sui minori: dal 1\u00b0 febbraio nuovo Protocollo nazionale di risposta della Chiesa\nSar\u00e0 attuato a partire da luned\u00ec 1\u00b0 febbraio il nuovo Protocollo della Chiesa per rispondere a chi solleva preoccupazioni o accuse di abusi sui minori, adottato dalla Conferenza episcopale australiana nella sua Assemblea plenaria dello scorso novembre. Il Protocollo - si legge nel comunicato stampa diffuso sulla pagina web dell\u2019Episcopato \u2013 \u00e8 il risultato di due anni di lavoro e di ampie consultazioni svoltesi all\u2019interno e all\u2019esterno della Chiesa. Consultazioni che hanno coinvolto vittime e sopravvissuti e i loro difensori. Considerando i vari requisiti normativi e legislativi statali e territoriali, il nuovo Protocollo stabilisce il \"punto di riferimento nazionale rispetto al quale le politiche e le procedure locali dovrebbero essere allineate\" \u2013 spiega la nota - e offre una guida su come comportarsi con le persone vittime di abusi. Come ha sottolineato il presidente della Conferenza episcopale, l'arcivescovo Mark Coleridge, infatti, \"attingendo alla saggezza della Commissione reale, dei governi e delle universit\u00e0, e all'esperienza della Chiesa all'estero, il nuovo Protocollo presenta un approccio informato sul trauma per sostenere coloro che sono stati traditi negli ambienti ecclesiastici\". L'attuazione da luned\u00ec prossimo del Protocollo avvier\u00e0 anche la graduale eliminazione dei due protocolli precedenti - Towards Healing e The Melbourne Response \u2013 introdotti negli anni \u201990 e \u201cmolto criticati - ha spiegato l'arcivescovo Coleridge -, a causa di un'applicazione incoerente o incompleta\u201d. Per questo motivo, \u201cuno dei punti di forza del nuovo Protocollo\u201d sar\u00e0 quello di fornire \u201dun unico quadro nazionale, che assicurer\u00e0 un approccio coerente alla gestione delle preoccupazioni e delle accuse\". Monsignor Coleridge, considerando l\u2019adozione e l'attuazione del Protocollo nazionale di risposta un importante passo avanti, ha ringraziato tutti coloro \u201cche hanno portato a termine con scrupolo questo processo\u201d, sottolineando come la Chiesa continuer\u00e0 a lavorare duramente \u201cper rafforzare le misure di prevenzione che sono state messe in atto negli ultimi anni\". (AP)\n28 gennaio - STATI UNITI Amministrazione Biden potenzia aiuti per poveri e senza-tetto. Plauso dei vescovi\nIl Centro per il controllo e la prevenzione delle malattie e il Dipartimento dell\u2019Agricoltura degli Stati Uniti hanno annunciato il potenziamento delle tutele e degli aiuti per chi si trova ad affrontare l\u2019emergenza abitativa e l\u2019insicurezza alimentare, in tempo di pandemia. La decisione ha ricevuto il plauso della Conferenza episcopale locale (Usccb) che,\n[in una nota](https://www.usccb.org/news/2021/us-bishop-chairman-grateful-administrations-early-actions-address-urgent-food-and-housing) a firma dell'Arcivescovo Paul S. Coakley, presidente della Commissione dei vescovi per la giustizia interna e lo sviluppo umano, esprime la sua gratitudine per tali \u201cazioni tempestive, volte ad affrontare i bisogni urgenti di cibo e di alloggio per coloro che si trovano in difficolt\u00e0 durante l\u2019attuale pandemia da Covid-19\u201d. Il presule fa riferimento, in particolare, alla moratoria sugli sfratti, definendola \u201cun passo avanti per assicurare la stabilit\u00e0 degli alloggi e mantenere le nostre comunit\u00e0 al sicuro\u201d. \u201cDecine di milioni di persone sono in ritardo con il pagamento dell\u2019affitto \u2013 spiega \u2013 Senza alcuna tutela, correrebbero il rischio di perdere la casa. Ma sarebbe dannoso per il benessere di tutti se, nel pieno di una crisi sanitaria pubblica, sempre pi\u00f9 persone diventassero senza-tetto\u201d. Allo stesso modo, aggiunge Monsignor Coakley l\u2019annuncio di voler aumentare gli aiuti alimentari alla popolazione provata \u201cdal dramma della riduzione del reddito o della perdita del lavoro\u201d, contribuir\u00e0 ad \u201caffrontare i livelli senza precedenti di fame tra i minori e far\u00e0 in modo che l\u2019assistenza nutrizionale di emergenza arrivi alle persone pi\u00f9 a rischio\u201d. Si tratta di \u201cazioni che dimostrano un forte impegno verso i bisognosi\", sottolinea ancora l\u2019Arcivescovo, ricordando che l\u2019Usccb ha sempre evidenziato che \u201cuna nutrizione adeguata e un alloggio decente sono diritti fondamentali, indicati anche dalla Dottrina sociale della Chiesa\u201d. \u201cQuesti diritti richiedono l'azione \u2013 conclude il presule \u2013 Per questo, continuiamo a chiedere al governo di perseguire il bene comune e di dare priorit\u00e0 ai poveri e ai vulnerabili, soprattutto in questo periodo difficile\". Intanto, negli Stati Uniti, i contagi da coronavirus hanno superato i 25 milioni, con circa 430mila decessi. Soltanto ieri, le statistiche della Johns Hopkins University, riportate dalla Cnn, evidenziano oltre 152mila nuovi casi e quasi 4mila morti, mentre prosegue la campagna di vaccinazione: finora, nel Paese sono state distribuite circa 47milioni di dosi di vaccino e pi\u00f9 di 26 milioni sono state gi\u00e0 somministrate. (IP)\n28 gennaio - POLONIA Giornata vittime Olocausto. Presidente vescovi: opporsi al degrado della dignit\u00e0 umana\n\u201cQuesto anniversario ci obbliga a opporci a gran voce a tutte le forme di degrado della dignit\u00e0 umana: razzismo, xenofobia e antisemitismo\u201d:\n[lo ha detto Monsignor Stanis\u0142aw G\u0105decki](https://episkopat.pl/przewodniczacy-episkopatu-w-rocznice-wyzwolenia-auschwitz-apelujemy-o-pojednanie-i-pokoj/), presidente della Conferenza episcopale polacca (Kep), intervenuto ieri, 27 gennaio, alle celebrazioni per la Giornata internazionale delle vittime dell\u2019Olocausto. La commemorazione, svoltasi esclusivamente on line a causa della pandemia da Covid-19, ricorda il 27 gennaio 1945, giorno della liberazione di Auschwitz. \u201cIn questo anniversario \u2013 ha detto Monsignor G\u0105decki - ci appelliamo al mondo contemporaneo per la riconciliazione e la pace, per il rispetto del diritto di ogni nazione di esistere e per la libert\u00e0, l'indipendenza e la conservazione della propria cultura\u201d. In Polonia, la Giornata di quest\u2019anno \u00e8 stata dedicata agli oltre 200mila bambini vittime dell\u2019Olocausto. \u201cOggi viviamo in un mondo virtuale, anche a causa del coronavirus - ha ricordato il presidente Polonia, Andrzej Duda - ma la loro sofferenza, la loro morte non erano virtuali. Hanno sofferto terribilmente e sono stati uccisi veramente con crudelt\u00e0\u201d. \u201cCome ai morti, nessuno ridar\u00e0 la vita, cos\u00ec ai bambini a cui \u00e8 stata tolta l\u2019infanzia, nessuno potr\u00e0 ridarla \u2013 ha aggiunto Piotr M. A. Cywi\u0144ski, direttore del Museo statale di Auschwitz-Birkenau - Ma quanti bambini anche oggi sono uccisi, venduti, usati, abusati, affamati, abbandonati?\u201d. La Giornata ha visto poi un momento di preghiera interreligiosa guidato dal Rabbino Michael Schudrich, dal vescovo cattolico Roman Pindel, dal vescovo ortodosso Atanazy e dal vescovo evangelico Adrian Korczago. Quindi, si \u00e8 tenuta una conferenza online dal titolo \u201cL\u2019influenza della guerra e dell\u2019Olocausto nella formazione dell\u2019identit\u00e0 del bambino\u201d, durante la quale sono state ascoltate le testimonianze di alcuni sopravvissuti. Ai partecipanti all\u2019evento sono giunti anche i messaggi del vice ambasciatore di Israele in Polonia, Tal Ben-Ari Yaalon, e dell\u2019ambasciatore russo in Polonia, Siergiej Andriejew. (IP)\n27 gennaio ITALIA Monsignor Sorrentino nel ricordo dell\u2019Olocausto: il futuro va costruito senza sentimenti di odio e intolleranza\nAd Assisi sono diverse le iniziative nel giorno della commemorazione delle vittime dell'Olocausto. Questa mattina monsignor Domenico Sorrentino, vescovo di Assisi \u2013 Nocera Umbra \u2013 Gualdo Tadino durante il primo degli incontri organizzati in diretta streaming dalla diocesi, dal Museo della Memoria, dalla Fondazione diocesana Opera Casa Papa Giovanni e dal Comune sul tema \u201cAssisi e l\u2019Umbria ricordano la Shoah\u201d, rivolgendosi in particolare agli studenti ha rimarcato che il futuro va costruito mettendo da parte sentimenti di odio e intolleranza. \u201cNoi siamo qui a rendere una testimonianza - ha detto il presule -. Siamo eredi di una grande pagina di storia che \u00e8 veramente ricca di tanti valori. Vorremmo consegnarla soprattutto a voi nuove generazioni perch\u00e9 il futuro \u00e8 vostro\u201d. L\u2019incontro, moderato da Marina Rosati, responsabile del \u201cMuseo della Memoria, Assisi 1943-1944\u201d, \u00e8 stato aperto con il documentario sul \u201cMuseo della Memoria, Assisi 1943-1944\u201d. Il sindaco di Assisi, Stefania Proietti, ha affermato che \u201cla tragedia dell\u2019Olocausto deve essere ricordata come uno schiaffo alle nostre coscienze\u201d, mentre il direttore dell\u2019Ufficio Scolastico Regionale, Antonella Iunti, ha sottolineato che occorre \u201clavorare insieme affinch\u00e9 i ragazzi siano sempre pi\u00f9 aperti alle differenze, non facendosi condizionare da forme di intolleranza, razzismo, antisemitismo\u201d. Da Gerusalemme si \u00e8 collegato il rabbino Alon Goshen-Gottstein, che offerto una riflessione sulla memoria e sulla sua necessit\u00e0 di renderla attuale e viva nel presente. Nel pomeriggio, alle 16.30, viene presentato, il libro-racconto \u201cIl Castelletto\u201d scritto da una bambina ebrea, Mjriam Viterbi, rifugiata e salvata ad Assisi negli anni della persecuzione nazista del 1943-1944. Domani, allo stesso orario \u00e8 in programma la testimonianza \u201cIo figlio di un rifugiato, nato in una clausura assisana\u201d di Francesco Clerici che racconter\u00e0 la sua toccante esperienza nel Monastero Santa Croce di Assisi, dove la sua famiglia venne accolta e salvata. Tutti gli eventi si terranno in diretta streaming e saranno visibili sul sito\n[www.diocesiassisi.it](http://www.diocesiassisi.it/), sui canali social della diocesi, la pagina Facebook del Museo della Memoria e del Comune di Assisi. Fino al 31 gennaio, inoltre, dai social della Biblioteca comunale sar\u00e0 possibile seguire dei percorsi culturali organizzati in collaborazione con Sistema Museo. (TC)\n27 gennaio - BENIN Verso le presidenziali. Appello vescovi: voto sia pacifico, democratico e trasparente\nIl Benin si prepara a vivere, il prossimo 11 aprile, le elezioni presidenziali. In vista della tornata elettorale, la Conferenza episcopale nazionale (Ceb) ha lanciato\n[un appello], raccomandando vivamente che \u201ctutti i partiti politici e le istituzioni coinvolte nell'organizzazione delle votazioni si impegnino in un dialogo franco, in vista di un'elezione presidenziale pacifica, veramente inclusiva, democratica e trasparente\". L\u2019esortazione della Ceb \u00e8 contenuta nel messaggio finale dell\u2019Assemblea plenaria dei vescovi, svoltasi dal 19 al 22 gennaio. In particolare, i presuli notano con apprensione \"le crescenti differenze tra gli attori politici in lizza, il calendario elettorale e i patrocini\". Secondo le modifiche del 2019 alla legge elettorale, infatti, ogni candidato alla presidenza nazionale deve avere il patrocinio del 10 per cento dei sindaci o dei deputati. Tuttavia, attualmente, il Parlamento del Benin \u00e8 composto esclusivamente da deputati del movimento presidenziale, il che mette a rischio il pluralismo dei candidati alla poltrona di Capo dello Stato. Il tema \u00e8 stato al centro anche della riflessione della Corte Costituzionale che, per\u00f2, l\u20198 gennaio, ha dichiarato di non avere le competenze necessarie per dare seguito al ricorso di tre cittadini, i quali chiedevano l\u2019abolizione del sistema del patrocinio. Sulla stessa linea si \u00e8 mosso l'Osservatorio cattolico cristiano della governance che, a dicembre, ha esortato il Parlamento e la stessa Corte Costituzionale a prendere le misure necessarie per eliminare tale sistema, poich\u00e9 \u201cesso pone problemi che rendono difficile applicare e organizzare un'elezione presidenziale trasparente, credibile e pacifica\u201d. Tra gli altri argomenti evidenziati dalla Ceb nel suo messaggio conclusivo della Plenaria, c\u2019\u00e8 anche l\u2019allarme per l'aumento dell'inquinamento acustico nei quartieri delle citt\u00e0 e dei villaggi del Paese, con la conseguente richiesta alle autorit\u00e0 nazionali di far rispettare la legislazione in materia. Forte anche la sottolineatura dei presuli sull\u2019incremento degli incidenti stradali e l\u2019esortazione a tutti a \u201crispettare rigorosamente il codice della strada\u201d. Infine, i vescovi del Benin ribadiscono l\u2019auspicio di elezioni pacifiche. Da ricordare che tra i candidati alle prossime consultazioni c\u2019\u00e8 anche l\u2019attuale presidente, Patrice Talon, in corsa per un secondo mandato dopo la vittoria del 2016. Il bilancio del suo quinquennio alla guida del Paese \u00e8 positivo, naturalmente, per i suoi sostenitori che evidenziano i progressi raggiunti dal Paese, soprattutto in ambito economico. La Banca mondiale, infatti, ha segnalato il passaggio del Benin dalle nazioni a basso reddito a quelle con medio reddito. Numerose, inoltre, le inchieste avviate dalla magistratura per fermare la corruzione. Diverse per\u00f2 le opinioni della popolazione sempre pi\u00f9 vittima della povert\u00e0, mentre i partiti politici dell\u2019opposizione accusano Talon di essersi rimangiato la promessa di non ricandidarsi. (IP)\n27 gennaio - ITALIA Il cardinale Petrocchi ai giornalisti: andate incontro all\u2019altro. E sulla pandemia invita ad avere attenzione ai risvolti sociali ed economici\nDialogando i giornalisti, che domenica scorsa hanno celebrato la festa del loro patrono, San Francesco di Sales, il cardinale Giuseppe Petrocchi, arcivescovo di L\u2019Aquila e presidente della Conferenza episcopale abruzzese-molisana, ha rimarcato l\u2019importanza di andare incontro all\u2019altro. Il porporato \u00e8 intervenuto nell\u2019Aula Magna dell\u2019Istituto superiore di Scienze Religiose \u201cFides et Ratio\u201d di L\u2019Aquila dove si \u00e8 svolto un incontro sul tema proposto da Papa Francesco per la prossima Giornata Mondiale delle Comunicazioni Sociali \u201c\u2018Vieni e vedi\u2019. Comunicare incontrando le persone come e dove sono\u201d. \u201cL\u2019importanza di uscire da s\u00e9 per incontrare l\u2019altro \u00e8 una sollecitazione che investe qualsiasi persona abbia a cuore la capacit\u00e0 di mettersi in relazione con l\u2019altro nella verit\u00e0 e nell\u2019autenticit\u00e0 - ha detto -. Chiunque stabilisce un contatto con l\u2019altro, se vuole che diventi incontro, deve uscire dal perimetro di s\u00e9, per lasciare spazio all\u2019altro e far in modo che egli si manifesti per quello che \u00e8, per come \u00e8\u201d. Per il porporato si tratta di \u201cun dinamismo d\u2019anima\u201d, di accogliere l\u2019altro, di \u201ccreare dentro di s\u00e9 quelle dimensioni di accoglienza che permettono all\u2019altro di trovare ospitalit\u00e0 e dunque di poter essere compreso (\u2026) ovvero di trovare spazio all\u2019interno del proprio cuore e della propria mente\u201d. Il cardinale Petrocchi ha ricordato, poi, l\u2019invito del Papa, nel Messaggio per la prossima Giornata mondiale delle Comunicazioni Sociali, ad \u201cuscire dalla comoda presunzione del \u2018gi\u00e0 saputo\u2019\u201d e a \u201cmettersi in movimento, andare a vedere, stare con le persone\u201d, \u201cper poter raccontare la verit\u00e0 della vita\u201d. Per il porporato occorre anche fare attenzione \u201caffinch\u00e9 l\u2019altro non sia considerato un \u2018marginale\u2019, uno che non interessa\u201d ma persona che ha diritto di essere al centro di un\u2019attenzione vigile e autentica. A proposito della pandemia l\u2019arcivescovo di L\u2019Aquila ha affermato che \u201cper uscire da questa calamit\u00e0 sanitaria non bastano misure di tipo solo farmacologico, che sono importantissime, come i vaccini\u201d, ma che \u00e8 necessario pensare pure ai risvolti di tipo relazionale, sociale, economico, culturale. \u201cSiamo tutti chiamati a fare un passo in avanti per guadagnare una sensibilit\u00e0 pi\u00f9 attenta ai valori comune, pi\u00f9 capace di spendersi per gli interessi generali\u201d ha concluso il porporato. (TC)\n27 gennaio - ITALIA Vaccino anti-Covid. Allarme Istituto Serafico di Assisi: disabili dimenticati, serve intervento urgente\nLe persone con disabilit\u00e0 sono state \u201ctotalmente dimenticate\u201d dal Piano nazionale di vaccinazione anti-Covid: \u00e8 la denuncia che arriva da Francesca Di Maolo, presidente dell'Istituto Serafico di Assisi, che lancia anche un forte appello alle Regioni italiane affinch\u00e9 adottino con urgenza \u201cinterventi correttivi\u201d in questo ambito. L\u2019assenza dal Programma di vaccinazione dei disabili e dei caregivers, cos\u00ec come delle residenze e delle strutture sanitarie loro dedicate, \u00e8 \u201cun'assenza allarmante, soprattutto in questa fase in cui la disponibilit\u00e0 dei vaccini \u00e8 limitata - spiega la Di Maolo - \u00c8 necessario che le Regioni intervengano rapidamente per colmare questa grande lacuna\u201d. Nei Centri per disabili di tutta Italia, prosegue la presidente del Serafico, \u201cmolte giovani vite si sono spezzate a causa del Covid\u201d. Di qui, l\u2019appello a vaccinare con priorit\u00e0 per lo meno il personale sanitario impiegato in tali strutture, perch\u00e9 ci\u00f2 rappresenterebbe \u201cuna garanzia per le persone con disabilit\u00e0 gravi ricoverate\u201d. Ci\u00f2 \u00e8 tanto pi\u00f9 vero per il Serafico dove \u201csono ricoverati bambini e ragazzi anche al di sotto dei 16 anni che non potranno essere vaccinati per la loro giovane et\u00e0, ma che non per questo devono essere giudicati esenti da rischi a causa delle loro gravi patologie\u201d. \u201cLe persone con disabilit\u00e0 \u2013 continua la Di Maolo - rappresentano una delle categorie fragili pi\u00f9 a rischio nello scenario epidemiologico attuale, perch\u00e9 a causa della loro condizione clinica e fisica hanno maggiori probabilit\u00e0 di contrarre il virus e di subirne complicanze gravi\u201d. Al Serafico, purtroppo, il Covid-19 \u00e8 arrivato, mietendo una vittima, un uomo di 30 anni; ora \u201cc\u2019\u00e8 disperatamente bisogno dell'arma del vaccino per mettere in sicurezza i pi\u00f9 fragili\u201d, dichiara la presidente. Non solo: a causa delle misure sanitarie restrittive, che il Serafico segue scrupolosamente da marzo 2020, alcuni pazienti stanno avendo \u201cgravi conseguenze psicologiche, con un aumento di comportamenti disadattivi\u201d. Queste vite, quindi, \u201cnon possono e non devono pi\u00f9 continuare a rimanere invisibili\u201d, conclude la Di Maolo. Fondato nel 1871, l\u2019Istituto del Serafico di Assisi \u00e8 convenzionato con il Servizio sanitario nazionale e si dedica alla riabilitazione e alla ricerca medico-scientifica per i ragazzi con disabilit\u00e0 plurime. La struttura accoglie e cura ogni giorno 166 pazienti, provenienti da tutto il territorio italiano, per un totale di 16.157 trattamenti riabilitativi e 17.297 trattamenti all'anno. Inoltre, sono disponibili 84 posti letto in regime residenziale e 30 in regime semi-residenziale, oltre ad un servizio ambulatoriale e di valutazione diagnostica-funzionale. Oltre 200 le persone in servizio, tra dipendenti e volontari. L\u2019Istituto \u00e8 stato visitato da Papa Francesco\n[il 4 ottobre 2013](http://www.vatican.va/content/francesco/it/speeches/2013/october/documents/papa-francesco_20131004_bambini-assisi.html): in quell\u2019occasione, parlando a braccio, il Pontefice ha sottolineato che \u201cGes\u00f9 \u00e8 nascosto in questi ragazzi, in questi bambini, in queste persone. Hanno bisogno di essere ascoltate!\u201d. Di qui l\u2019invito alla speranza perch\u00e9 \u201cGes\u00f9 \u00e8 presente\u201d in coloro che soffrono. (IP)\n27 gennaio - BRASILE 2 febbraio, Giornata vita consacrata. Vescovi: \u201cDove sono i consacrati, l\u00ec ci sia gioia!\u201d\nTestimoniare che l'incontro con Cristo rende felice il mondo: \u00e8 questa l\u2019identit\u00e0 propria dei consacrati e delle consacrate. Lo ricorda,\n[in una nota](https://www.cnbb.org.br/onde-estao-consagrados-haja-alegria-exorta-dom-joao-inacio-muller/), Monsignor Jo\u00e3o In\u00e1cio Muller, Arcivescovo di Campinas e membro della Commissione per i Ministeri ordinati e la vita consacrata della Conferenza episcopale brasiliana (Cnbb). La riflessione del presule arriva in vita della 25.ma Giornata mondiale della Vita consacrata che si celebra il prossimo 2 febbraio. Avere il coraggio di \u201candare verso le periferie esistenziali con gesti concreti\u201d \u00e8, dunque, il mandato che Monsignor Muller affida ai consacrati, esortandoli a dare prova del \u201cprimato assoluto di Dio e del suo Regno\u201d. \u201cI consacrati \u2013 aggiunge \u2013 sono discepoli missionari di Ges\u00f9, testimone del Padre. Ogni religioso consacrato \u00e8 un dono del Padre, attraverso lo Spirito, alla sua Chiesa\u201d ed \u00e8 per questo che \u201cabbiamo bisogno di pregare per maggiori vocazioni alla vita consacrata\u201d. Citando, poi, il \u201cDocumento di Aparecida\u201d, frutto della quinta Conferenza generale dell\u2019episcopato latino-americano e dei Caraibi, svoltasi in Aparecida, in Brasile, nel 2007, Monsignor Muller sottolinea che \u201cla bellezza della vita religiosa consacrata \u00e8 la gioia di essere conformi a Cristo, perch\u00e9 \u00e8 un cammino di speciale sequela di Cristo, per dedicarsi a Lui con cuore indiviso e mettersi, come Lui, a servizio di Dio e dell\u2019umanit\u00e0\u201d. In questo senso, il presule ricorda che \u201cla vita del religioso consacrato \u00e8 un ritratto del Vangelo, una sua esegesi che d\u00e0 visibilit\u00e0 della volont\u00e0 del Padre\u201d. Per questo, spiega, \u201cle persone consacrate vivono in Dio, lo conoscono e lo riconoscono, e sanno quello che Egli vuole\u201d: perch\u00e9 \u201csi sentono amate da Dio e sanno di essere importanti per Lui. E questo \u00e8 il fondamento della vera gioia\u201d, la gioia di coloro che \u201cservono il Signore, disposti a tutto, perch\u00e9 ancorati a Dio che \u00e8 Amore\u201d. Voluta da San Giovanni Paolo II, la Giornata mondiale della Vita consacrata \u00e8 stata celebrata, per la prima volta, il 2 febbraio del 1997. La ricorrenza \u2013 [scrisse allora il Pontefice polacco](http://www.vatican.va/content/john-paul-ii/it/messages/consecrated_life/documents/hf_jp-ii_mes_06011997_i-consecrated-life-day.html) nel messaggio di istituzione dell\u2019evento - vuole \u201caiutare l'intera Chiesa a valorizzare sempre pi\u00f9 la testimonianza delle persone che hanno scelto di seguire Cristo da vicino mediante la pratica dei consigli evangelici e, in pari tempo, vuole essere per le persone consacrate occasione propizia per rinnovare i propositi e ravvivare i sentimenti che devono ispirare la loro donazione al Signore\u201d. (IP)\n27 gennaio - ITALIA - Cei: \"Riconciliazione e comunione per sanare le fratture. Prioritaria la dimensione dell\u2019ascolto\"\n\u201cIn questa fase delicata, \u00e8 emersa l\u2019urgenza di un\u2019opera di riconciliazione che sappia sanare le diverse fratture che la pandemia ha provocato sul territorio nazionale, andando ad aggredire tutte le fasce della popolazione, in particolare i pi\u00f9 vulnerabili e gli ultimi.\u201d E\u2019 quanto riporta il documento finale del Consiglio Episcopale Permanente della Cei, che si \u00e8 svolto in videoconferenza ieri, guidato dal Card. Gualtiero Bassetti, Presidente dei vescovi italiani e Arcivescovo di Perugia-Citt\u00e0 della Pieve. Al centro della riflessione e del confronto, le fratture, sanitaria, sociale, delle nuove povert\u00e0, educativa, causate dall\u2019emergenza Covid in un paese messo ulteriormente alla prova dall\u2019attuale crisi politica. \u201cSebbene complesso, questo non \u00e8 un tempo sospeso, ma deve essere colto come un\u2019opportunit\u00e0\u201d si legge nel documento. Per i vescovi la riconciliazione diventa \u201clo strumento da utilizzare per ricucire il tessuto sociale lacerato e per dare speranza alle donne e agli uomini di oggi\u201d. Accogliendo l\u2019invito di Papa Francesco rivolto a Firenze, in occasione del V Convegno Ecclesiale Nazionale, quello di \u201cessere una Chiesa con il volto di mamma, che comprende, accompagna, accarezza\u201d, i Vescovi hanno ribadito che \u00e8 necessario \u201cmettere al bando ogni autoreferenzialit\u00e0 ecclesiale che impedisce di guardare l\u2019altro con tratto materno e di lavorare in armonia per realizzare una comunione reale. Solo superando la frammentazione e mettendosi in ascolto attento delle persone\u201d hanno ricordato \u201csar\u00e0 possibile offrire una visione comune, radicata nel contesto ma in grado di proiettarsi oltre il contingente in modo progettuale\u201d. Nell\u2019esprimere ancora una volta la loro vicinanza agli ammalati, ai familiari e il cordoglio per quanti sono morti a causa del virus COVID-19, hanno evidenziato la grande opportunit\u00e0 offerta dalla Campagna vaccinale. \u201cVaccinarsi\u201d hanno convenuto \u201cnon \u00e8 solo un gesto di amore per se stessi, ma di attenzione e di cura verso gli altri, oltre che un atto di fiducia nella ricostruzione del sistema-Paese\". Anche perch\u00e9, hanno rilevato \u201cla pandemia ha aggredito tutti gli ambiti di vita, andando ad incidere in particolare sulle condizioni dei pi\u00f9 vulnerabili, dei poveri, degli anziani, dei disabili e dei giovani, i grandi dimenticati di questa crisi\u201d. I vescovi si sono detti, inoltre, preoccupati per il calo demografico al quale si aggiunge un invecchiamento progressivo della popolazione e la desertificazione di alcuni territori. \u201cOccorre moltiplicare gli sforzi per continuare, nonostante le gravi difficolt\u00e0 nelle quali le famiglie, gli insegnanti e i catechisti si trovano a operare, l\u2019impegno educativo nei confronti delle nuove generazioni e per ricostruire al pi\u00f9 presto condizioni e contesti che permettano esperienze formative integrali. Le nuove tecnologie sono di grande aiuto per tenere i contatti e per svolgere attivit\u00e0\u201d hanno spiegato \u201cma non possono sostituire la ricchezza dell\u2019incontro personale, della presenza\u201d. Secondo i presuli italiani, infatti i bambini, i ragazzi, i giovani e l\u2019intera comunit\u00e0 hanno bisogno che le scuole, i centri educativi, le parrocchie, gli oratori possano tornare il prima possibile a svolgere la loro funzione di contesti di crescita. \u201cSta maturando la consapevolezza che i processi educativi sono significativi per le persone quando si basano sulla comunicazione dell\u2019attenzione e della cura, anche quando si \u00e8 costretti a interagire a distanza\u201d hanno evidenziato, aggiungendo che \u201c\u00e8 chiaro ormai che le realt\u00e0 educative, a partire dalle scuole, hanno bisogno di essere sostenute dalla collaborazione di tutti\u201d. Di fronte alle molteplici povert\u00e0, \u201cquelle degli ultimi, che la pandemia ha reso in molti casi invisibili, quelle di tanti che sono costretti a bussare alle porte delle Caritas, quelle di un numero sempre crescente di famiglie e imprese strette nella morsa dell\u2019usura a causa del sovraindebitamento e quelle dei migranti\u201d, i vescovi esortano a tendere la mano al prossimo. \u201cLa paura non deve infatti farci rinchiudere in noi stessi n\u00e9 impedirci di tendere la mano al prossimo, se si vuole costruire una societ\u00e0 pi\u00f9 equa e pi\u00f9 solidale\u201d. \u201cLa Chiesa\u201d, conclude lo scritto, \"con lo stile dell\u2019ospedale da campo, pu\u00f2 e deve dare un contributo fondamentale al protagonismo dell\u2019Italia. Di primaria importanza, in questa fase, resta la dimensione dell\u2019ascolto: ci sono sussurri da intercettare, voci confuse da schiarire eliminando i rumori di fondo, richieste velate da cogliere con prontezza. Ricomporre le fratture, chiariscono \u201cnon significa cancellare le ferite n\u00e9 far finta che non ci siano mai state, ma chiede un di pi\u00f9 di coraggio e di pazienza per valorizzarle, farle diventare un\u2019opportunit\u00e0 e il segno della rinascita\u201d. Tra le comunicazioni finali del Consiglio Permanente, le indicazioni sul Rito della pace nella Messa (pu\u00f2 essere sufficiente guardarsi negli occhi e augurarsi il dono della pace, accompagnandolo con un semplice inchino del capo), gli aggiornamenti sulla prossima Assemblea Generale che ruoter\u00e0 intorno al tema dell\u2019annuncio e il percorso di preparazione della 49aSettimana Sociale dei Cattolici Italiani (Taranto, 21-24 ottobre 2021). E\u2019 stata infine riportata l\u2019indicazione del Papa di trasferire, a partire dal 2021, la celebrazione diocesana della GMG dalla Domenica delle Palme alla Domenica di Cristo Re. Pertanto la prossima Giornata sar\u00e0 domenica 21 novembre 2021. (DD)\n27 gennaio - ITALIA La pi\u00f9 antica raffigurazione di san Tommaso al centro delle celebrazioni a Santa Maria Novella nell\u2019anno del giubileo domenicano\nE\u2019 la pi\u00f9 antica raffigurazione pittorica di san Tommaso ed \u00e8 stata scoperta di recente al di sotto di uno strato di intonaco nelle pareti di Santa Maria Novella a Firenze. L\u2019opera, un affresco del 1323, attribuito al Maestro di Santa Cecilia, il prossimo 28 gennaio sar\u00e0 al centro delle celebrazioni nella memoria liturgia del Dottore Angelico che avranno luogo in Basilica. Saranno festeggiamenti speciali. Quest\u2019anno ricorre infatti il Giubileo domenicano che si aprir\u00e0 ufficialmente il 25 marzo e che commemora due importanti ricorrenze: gli 800 anni dalla nascita al cielo di san Domenico di Guzman, avvenuta a Bologna il 6 agosto 1221 e gli otto secoli dall\u2019arrivo dei primi 12 frati domenicani nella piccola chiesa fiorentina di \"S. Maria ad Vineas\" o \u201cSanta Maria delle Vigne\u201d, luogo su cui nel 1279 sorse la rinomata Basilica. \u201cI frati vengono inviati a predicare da san Domenico a causa dell\u2019eresia catara. Inizialmente - spiega a Vatican News padre Manuel Russo O.P, religioso della Comunit\u00e0 di Santa Maria Novella - vivono fuori Firenze. Concentrano la loro attivit\u00e0 apostolica sulla duplice natura, divina ed umana, di Ges\u00f9 Cristo. Sostenuta dal cardinale Ugolino di Segni che poi diverr\u00e0 Gregorio IX e canonizzer\u00e0 san Domenico, la piccola comunit\u00e0 ottiene l\u2019assegnazione di una chiesa nei pressi di un terreno agricolo a Firenze\u201d. All\u2019epoca dell\u2019elevazione all\u2019onore degli altari di Domenico, avvenuta nel 1324, risale il bellissimo affresco, scoperto due anni e mezzo fa, studiato da Gaia Ravalli ed inaugurato nel 2020 con un convegno di studio. Vi \u00e8 raffigurata la lezione inaugurale del dottorato di san Tommaso. \u201cTommaso \u2013 prosegue padre Manuel Russo - fu dichiarato \u201cMagister in Sacra Pagina\u201d, ovvero in Sacra Scrittura ed \u00e8 rappresentato nel momento in cui inaugura il proprio magisterato con la celebre lezione all\u2019Universit\u00e0 di Parigi Rigans montes sulla sapienza divina\u201d. L\u2019intervento di restauro ha restituito alla pittura, celata per circa mezzo millennio, la sua originaria brillantezza cromatica. \u201cNel 1565, dopo il Concilio di Trento, Cosimo I de\u2019 Medici ordin\u00f2 a Giorgio Vasari di rinnovare la Basilica di Santa Maria Novella secondo i canoni tridentini. Il pittore, autore delle celebri \u201cVite\u201d, ne rivoluzion\u00f2 la decorazione: gran parte delle pitture medievali e rinascimentali andarono distrutte. Tra queste c\u2019erano anche alcuni affreschi di Beato Angelico. Solo pochi dipinti non vennero raschiati dalle pareti, ma scialbati, coperti cio\u00e8 da uno strato di intonaco\u201d. E\u2019 il caso del dipinto raffigurante Tommaso che, sotto una coltre bianca, cadde cos\u00ec nell\u2019oblio. Sul posto furono collocati un altare in pietra di epoca manierista ed una tavola dipinta dallo stesso Vasari. Circa tre anni fa nel corso di un intervento di conservazione \u00e8 venuta alla luce l\u2019impressionante scoperta. Il restauratore Simone Vettori con grande maestria \u00e8 riuscito a rimuovere lo scialbo e i depositi di sporco, facendo riaffiorare una pittura che nonostante i danni subiti resta ancora leggibile nella sua impostazione generale e rivela una raffinata ricercatezza nell\u2019uso di tecniche e materiali diversi come biacca, dorature e azzurrite. L\u2019affresco \u00e8 tra i protagonisti della giornata del 28 gennaio a Santa Maria Novella, insieme alla relazione teologica tenuta dal decano della Facolta\u0300 di filosofia della Pontificia Universita\u0300 di S. Tommaso d\u2019Aquino in Roma e presidente della Pontificia Accademia di San Tommaso, fr. Serge-Thomas Bonino O.P, sul tema \u201cIl Pane di Vita negli scritti di san Tommaso\u201d. In programma anche la celebrazione eucaristica presieduta da fr. Gerard Timoner OP, Maestro dell'Ordine dei Frati Predicatori e 87mo successore di Domenico. Padre Manuel Russo tiene a sottolineare il legame tra la Basilica fiorentina e san Tommaso. \u201cL\u2019architettura di Santa Maria Novella infatti \u2013 racconta - \u00e8 evocativa della concezione estetica di Tommaso. Nella chiesa inoltre dal Trecento sorse un importante studio teologico-filosofico, erede di quello fondato da Tommaso a Napoli, a san Domenico Maggiore\u201d. La Basilica fiorentina conserva al suo interno altre celebri raffigurazioni pittoriche dedicate al santo. \u201cTra queste vanno menzionate la pala di Andrea Orcagna nella Cappella Strozzi di Mantova e il Cappellone degli Spagnoli nel Chiostro Verde, antico capitolo della comunit\u00e0, affrescato come una grande cattedrale tomista: un vero e proprio trionfo del domenicanesimo, conosciuto in tutto il mondo. San Tommaso \u00e8 ritratto seduto, attorniato dalle scienze\u201d. La Basilica di santa Maria Novella conserva inoltre il dito di San Tommaso, una reliquia dalla storia travagliata. \u201cTommaso \u2013 ricorda padre Russo \u2013 muore nell\u2019Abbazia di Fossanova a Priverno, in provincia di Latina. Il diritto canonico dell\u2019epoca stabiliva che al monastero, luogo del decesso, spettasse la propriet\u00e0 dei resti morali. Tuttavia i frati domenicani organizzarono un rapimento e una traslazione delle reliquie a Tolosa, luogo di nascita dell\u2019ordine domenicano. Nel loro viaggio verso la Francia le spoglie del santo fecero una sosta a Firenze e, per volont\u00e0 del Papa Urbano V, il dito rimase a Santa Maria Novella. Memoria terrena dell\u2019autore degli Inni Eucaristici, nei secoli scorsi era tradizionalmente portato in processione durante le celebrazioni del Corpus Domini. Attorno ad esso negli ultimi tempi si \u00e8 sviluppata una rinnovata attenzione da parte dei fedeli che potranno venerarlo anche in occasione delle celebrazioni di ques\u2019anno. (PO)\n27 gennaio - BRASILE Monsignor Da Silva: la Chiesa stia accanto ad anziani, malati e persone in lutto\nTempo di prendersi cura degli altri, che siano anziani, persone malate, depresse, o che abbiano subito un lutto a causa della pandemia: sono queste le prospettive pastorali che si pone la Chiesa brasiliana per il 2021,\n[secondo quanto riferito sul sito della Conferenza episcopale brasiliana](https://www.cnbb.org.br/perspectivas-pastorais-em-2021-a-igreja-deve-desenvolver-uma-acao-pastoral-especial-a-favor-dos-idosos-doentes-deprimidos-e-enlutados/) dal vescovo di Roraima, presidente della Caritas nazionale e vicepresidente dell\u2019Episcopato, monsignor M\u00e1rio Ant\u00f4nio da Silva. Ispirandosi alle Encicliche di Papa Francesco, il presule afferma la necessit\u00e0 della Chiesa, in questo tempo di pandemia, di essere \u201cChiesa in uscita\u201d con una rinnovata azione pastorale, coinvolgendosi direttamente con i problemi e le lotte del popolo brasiliano: \"Una Chiesa samaritana e profetica, con particolare attenzione agli anziani, ai malati, ai depressi e ai lutti\", ha detto. Entrando nello specifico, \"\u00c8 ora di prendersi cura\", il programma di solidariet\u00e0 della Caritas, \u00e8 un'azione aperta al futuro. Fernando Zamban, consigliere della Caritas brasiliana, l'ha classificata come la pi\u00f9 grande azione di solidariet\u00e0 nella storia recente della Chiesa nel Paese. \u201cQuesta azione, in un contesto come quello della pandemia, era e rester\u00e0 una vera pagina vivente del Vangelo \u2013 ha affermato monsignor da Silva - le prospettive nel 2021 per l'azione caritativa della Chiesa in Brasile e per l'azione solidale di emergenza sono di continuit\u00e0, aprendo nuovi percorsi per azioni di sostenibilit\u00e0 e di promozione integrale delle persone in difficolt\u00e0\u201d. Il presule ha, poi, voluto toccare anche il tema dei rifugiati: \u201cLa Chiesa riconosce il diritto di migrare. Di fronte alla realt\u00e0 della migrazione, in Brasile e nel mondo, sono necessarie alcune azioni a favore dei migranti e dei rifugiati \u2013 ha detto - prendersi cura di queste persone \u00e8 una sfida pastorale alla quale siamo chiamati a rispondere oggi. Quattro verbi, indicati da Papa Francesco nella Giornata mondiale dei rifugiati e dei migranti del 2018, illuminano le risposte a queste sfide: accogliere, proteggere, promuovere e integrare\u201d. Non pu\u00f2 mancare, inoltre, una riflessione sulla pandemia e la conseguente crisi sanitaria purtroppo ancora in corso: \u201cAbbiamo concluso l'anno 2020 e non abbiamo vinto il Coronavirus. Nel 2021, abbiamo il compito di superare questa pandemia \u2013 ha dichiarato - la Chiesa ha una missione importante in questo scenario: essere una Chiesa di periferia, come indicato da Papa Francesco nelle sue Encicliche Envangelii Gaudium, Laudato Si' e Fratelli Tutti. Essere una Chiesa all'inizio con una rinnovata azione pastorale, coinvolgersi con i problemi e le lotte del popolo brasiliano\u201d. \u201c\u00c8 necessario che la Chiesa dia un'importanza fondamentale alle piccole comunit\u00e0 ecclesiali missionarie rendendole, di fatto, case della Parola, del Pane e della carit\u00e0. Tutto questo permetter\u00e0 alla Chiesa di vivere e trasmettere la speranza con tenerezza e vicinanza, riuscendo a risvegliare la gioia nella gente\u201d, ha proseguito. \u201cVediamo anche la necessit\u00e0, in questo anno 2021, che la Chiesa sia la Chiesa della solidariet\u00e0 attenta alle cause dei poveri, promuovendo la giustizia e la cura concreta, compresa la Casa comune. Bisogna anche essere la Chiesa della fraternit\u00e0 che si occupa delle persone nelle loro situazioni concrete, nella loro vita quotidiana e nella loro storia reale, promuovendo la pace e la carit\u00e0 \u2013 ha concluso \u2013 \u00e8 anche importante che la Chiesa, in questo scenario di pandemia, continui la sua azione evangelizzatrice e missionaria, simile a Ges\u00f9 Cristo che aveva, nella sua predicazione, il Regno di Dio come centro di tutto. Per Ges\u00f9, i poveri, e i volti pi\u00f9 minacciati, sono il centro del Regno di Dio. La Chiesa in Brasile deve rimanere ferma nella preghiera e nell'impegno come i pi\u00f9 poveri se vuole essere fedele a Dio\u201d. (RB)\n27 gennaio - STATI UNITI 7-14 febbraio, Settimana nazionale matrimonio: \u201cAvere, tenere e onorare\u201d le promesse coniugali\nDal 7 al 14 febbraio, la Conferenza episcopale degli Stati Uniti promuove la\n[Settimana nazionale del matrimonio](https://www.foryourmarriage.org/celebrate-national-marriage-week/), sul tema \u201cAvere, tenere e onorare\u201d, le promesse fatte il giorno delle nozze. In vista dell\u2019iniziativa, i vescovi Usa hanno preparato del materiale di riflessione e approfondimento, cos\u00ec da consentire alle coppie coniugate di \u201cleggere, ascoltare, meditare, riflettere e pregare la Parola di Dio\u201d insieme, ogni giorno. La campagna informativa sulla Settimana prevede anche l\u2019utilizzo di appositi \u201cmeme\u201d che i partecipanti all\u2019iniziativa possono utilizzare sui loro profili social: si tratta di immagini che ritraggono, in maniera stilizzata, coppie di sposi con o senza figli, accompagnate da un\u2019intenzione di preghiera specifica. Appuntamenti specifici, poi, si terranno in modalit\u00e0 virtuale il 10, il 12 e il 14 febbraio: il primo \u00e8 una conferenza on line tra padre Daniel Hanley, membro della Commissione episcopale per il Clero, la vita consacrata e le vocazioni, e Dominic Lombardi, membro del Segretariato organizzatore dell\u2019evento. Al centro del loro dialogo ci sar\u00e0 la figura paterna e sponsale esemplare di San Giuseppe. Il 12 febbraio, sempre on line, \u00e8 prevista la recita del Santo Rosario per le coppie sposate e le famiglie, che sar\u00e0 guidata dall\u2019Arcivescovo Salvatore Cordileone, presidente della Commissione episcopale per i Laici, il matrimonio la famiglia e i giovani. Domenica 14 febbraio, infine, ogni parrocchia del Paese \u00e8 invitata a celebrare, secondo le modalit\u00e0 pi\u00f9 opportune, la \u201cDomenica del matrimonio\u201d, per la quale viene proposto un apposito sussidio liturgico. In esso, si sottolinea che \u201cil matrimonio e la famiglia riguardano tutti, perch\u00e9 ognuno di noi proviene da una famiglia e ognuno di noi \u00e8 un figlio o una figlia di Dio\u201d. Pertanto, \u201cl'insegnamento della Chiesa sul matrimonio e la famiglia \u00e8 importante per tutti\u201d. Dai vescovi arriva anche l\u2019indicazione a \u201criconoscere l'esperienza e il dolore dei matrimoni e delle famiglie distrutte\u201d, sapendo che \u201cla misericordia del Signore \u00e8 grande\u201d. Forte anche il monito a tener presente il fatto che, \u201cindipendentemente dalle nostre circostanze individuali, abbiamo tutti un ruolo da svolgere nella visione di Dio della famiglia\u201d, perch\u00e9 \u201cattraverso il battesimo, tutti noi facciamo parte della famiglia perfetta: la famiglia di Dio, in quanto figli amati del Padre\u201d. La Settimana nazionale del matrimonio, si legge ancora nel sussidio, \u201coffre alle coppie sposate l\u2019opportunit\u00e0 di riflettere sulla loro crescita dal giorno del loro matrimonio e su come continuare a maturare nell'amare e nell'onorare il proprio coniuge\u201d. Di qui, tre suggerimenti pratici, a partire da quello della preghiera: \u201cRicordiamoci di pregare con e per il matrimonio e la famiglia, soprattutto per quelle in crisi, che lottano con la disoccupazione o vivono la ferita di una separazione\u201d, chiedono i vescovi. In secondo luogo, si invoca la domenica come \u201cgiorno del Signore, giorno di riposo da dedicare ai propri cari e da vivere, insieme ad essi, nella celebrazione della Santa Messa o nei momenti di relax\u201d. Infine, come terzo punto, i presuli statunitensi ribadiscono che \u201cla Chiesa \u00e8 la famiglia di Dio e una famiglia di famiglie\u201d. In quest\u2019ottica, i fedeli vengono invitati a restare accanto ai nuclei familiari in difficolt\u00e0, in particolar modo quelli pi\u00f9 provati dalla pandemia da Covid-19, cos\u00ec come alle persone pi\u00f9 anziane e bisognose. (IP)\n27 gennaio - GERMANIA Suicidio assistito e dibattito pubblico. I vescovi: sostenere le persone nei momenti bui della vita\nSostenere le persone nei momenti bui della loro vita, promuovere gli hospice e le cure palliative, insomma: prevenire il suicidio assistito in ogni modo. \u00c8 questa la posizione espressa dal Consiglio permanente della Conferenza episcopale tedesca, nella riunione in videoconferenza che si \u00e8 svolta tra il 25 e il 26 gennaio scorsi \u2013\n[e riportata sul sito dell\u2019Episcopato](https://www.dbk.de/presse/aktuelles/meldung/menschen-in-den-dunkeln-momenten-ihres-lebens-beistehen-hospiz-und-palliativarbeit-foerdern-assistierten-suizid-verhindern) - in cui \u00e8 stata approfondita in maniera particolare la questione sul suicidio assistito, alla ribalta nel dibattito pubblico in Germania. \u201cNella sua sentenza del 26 febbraio 2020, la Corte costituzionale federale ha dichiarato incostituzionale il paragrafo 217 del diritto penale che nel 2015 aveva introdotto il divieto al suicidio assistito\u201d, scrivono i vescovi. In pratica questo pronunciamento depenalizza il suicidio assistito anche in caso di malattia non terminale. \u201cLa Corte \u00e8 dell'opinione che il rispetto della dignit\u00e0 umana richiede che la possibilit\u00e0 del suicidio volontario sia mantenuta aperta anche all'individuo. In questo contesto, l'individuo ha anche il diritto di accettare assistenza per il suicidio \u2013 spiegano i vescovi - allo stesso tempo, i giudici concedono al legislatore la possibilit\u00e0 di regolare il suicidio assistito in modo tale che la libert\u00e0 di scelta sia preservata, ma allo stesso tempo le persone siano protette da un'attuazione affrettata o addirittura determinata dall'esterno del desiderio di morire\u201d. Subito dopo la pubblicazione della sentenza, il presidente della Conferenza episcopale tedesca e il presidente del Consiglio della Chiesa evangelica in Germania hanno rilasciato una dichiarazione congiunta che criticava aspramente la sentenza definendo il suicidio assistito \u201cun\u2019opzione eticamente inaccettabile\u201d. \u201cAnche da un punto di vista cristiano, la libert\u00e0 dell'individuo di modellare la vita secondo le proprie idee in ogni fase \u00e8 di fondamentale importanza e un sistema giuridico liberale impegnato nella protezione dell'autonomia umana \u00e8 un grande bene \u2013 hanno dichiarato - Questa autodeterminazione, rispettata dallo Stato costituzionale, deve ovviamente applicarsi anche al morire, tuttavia, questo non rende il suicidio assistito un'opzione eticamente accettabile\u201d. I vescovi tedeschi sono consapevoli che ci possono essere situazioni nella vita in cui le persone sviluppano desideri suicidi o addirittura si sentono spinte a commettere tali atti, ma \u00e8 proprio allora che vanno attuate attivit\u00e0 di prevenzione di questa pratica estrema, come il sostegno nei momenti pi\u00f9 bui, la promozione degli hospice e delle cure palliative. (RB)\n27 gennaio - POLONIA Celebrata ieri la 21.ma Giornata dell\u2019islam nella Chiesa cattolica\nHa voluto sottolineare l\u2019importanza di chiese e moschee, dove di prega e si sperimenta l\u2019incontro con Dio la 21.ma Giornata dell\u2019islam nella Chiesa cattolica, celebrata ieri in Polonia. Lo ha evidenziato monsignor Henryk Ciereszko, delegato della Conferenza episcopale polacca per il dialogo tra cattolici e musulmani che ha spiegato anche l\u2019obiettivo dell\u2019iniziativa: superare avversioni e pregiudizi ed evidenziare ci\u00f2 che unisce\u201d. Con lo slogan \u201cCristiani e musulmani: proteggere insieme i luoghi di culto\u201d. La giornata, riferisce un comunicato dell\u2019Ufficio per le Comunicazioni Estere della Conferenza episcopale, viene celebrata tradizionalmente dopo la Settimana di preghiera per l\u2019unit\u00e0 dei cristiani, e lo slogan di quest\u2019anno, \u201cCristiani e musulmani: proteggere insieme i luoghi di culto\u201d, si rif\u00e0 al tema del Messaggio del Pontificio Consiglio per il Dialogo Interreligioso rivolto ai musulmani al termine del Ramadan lo scorso anno. A causa della pandemia, la celebrazione si \u00e8 svolta online, alle ed \u00e8 stata trasmessa su YouTube. \u201cOgni uomo \u00e8 creato da Dio, dobbiamo quindi rispettarci tutti perch\u00e9 deriviamo tutti dagli stessi progenitori: Adamo ed Eva\u201d ha sottolineato l\u2019imam Youssuf Chadid, presidente della Lega Musulmana in Polonia. L\u2019incontro, organizzato dal Comitato congiunto dei cattolici e dei musulmani per il dialogo con le religioni non cristiane, si \u00e8 concluso con la lettura di brani della Bibbia e del Corano e con una comune. (TC)\n27 gennaio - FILIPPINE Assemblea Plenaria. Monsignor Valles: \u201cFar brillare la nostra fede con atti di carit\u00e0 e misericordia\"\nMonsignor Romulo Valles, arcivescovo di Davao e presidente della Conferenza episcopale filippina, ha affermato ieri, online, nel discorso di apertura dell'Assemblea Plenaria dell\u2019Episcopato \u2013 si legge sulla pagina web dei vescovi \u2013 che il modo migliore per celebrare i 500 anni di cristianesimo nel Paese, in tempo di pandemia, \u00e8 quello di \"far brillare la nostra fede con atti di carit\u00e0 e misericordia\". Il presule ha sottolineato, nel suo intervento, che il \"dono della fede\" deve essere condiviso con gli altri e che \u201cognuno di noi pu\u00f2 raccogliere questa sfida: servire gli ultimi e i pi\u00f9 piccoli dei nostri fratelli\". La Chiesa e i fedeli \u2013 ha spiegato - \"non possono dare per scontato questo prezioso dono\", in quanto \"potremmo svegliarci un giorno, come hanno fatto altri popoli \u2013 ha aggiunto -, senza poter pi\u00f9 condividere questo dono con gli altri, perch\u00e9 i nostri cuori e le nostre anime sono stati dirottati da altre credenze effimere se non vuote\". A causa della pandemia, i vescovi hanno deciso di spostare di un intero anno il calendario degli eventi per i 500 anni di evangelizzazione del Paese, che si sarebbero dovuti svolgere quest\u2019anno. L\u2019inizio ufficiale delle commemorazioni avverr\u00e0, dunque, domenica 17 aprile 2022, Domenica di Pasqua, a ricordo della prima Eucaristia celebrata nel Paese il 31 marzo 1521, sull\u2019isola di Limasawa, a sud di Leyte. La Chiesa filippina, tuttavia, il 14 aprile 2021, commemorer\u00e0 il cinquecentenario del Primo Battesimo, avvenuto nell\u2019arcidiocesi di Cebu nel 1521, ad opera dei missionari spagnoli. Un momento storico importante per la storia del cristianesimo locale, poich\u00e9 dopo quella celebrazione la popolazione nativa ricevette l'icona del Santo Ni\u00f1o (il Bambino Ges\u00f9), ancora oggi molto venerata in tutto il Paese. (AP)\n27 gennaio - STATI UNITI 2 febbraio, Giornata vita consacrata. Sondaggio del CARA: molte le vocazioni nate in famiglia e a scuola\nFamiglie e scuole cattoliche come centri di educazione alla fede e \u201csorgenti\u201d di vocazione: \u00e8 quanto emerge dal\n[sondaggio](https://www.usccb.org/news/2021/world-day-prayer-consecrated-life-be-celebrated-february-2-2021) realizzato, negli Stati Uniti, dal Cara (Center for Applied Research in the Apostolate), su richieste dalla Conferenza episcopale nazionale (Usccb). Diffusa in vista della Giornata mondiale della Vita consacrata che si celebra il 2 febbraio, la ricerca ha riguardato religiosi e religiose che hanno professato i voti perpetui nel 2020 in una congregazione, una provincia o un monastero con sede negli Stati Uniti. 172 i religiosi e le religiose intervistati, dei quali hanno dato risposta 55 donne e 57 uomini, in totale 112. I dati principali del rapporto indicano che il 75 per centro degli intervistati proviene da famiglie in cui entrambi i genitori sono cattolici e che l\u201984 per cento \u00e8 cattolico dalla nascita. Quasi la met\u00e0 dei religiosi che ha risposto (ovvero il 45 per cento) ha frequentato una scuola elementare cattolica, mentre la medesima percentuale del 38 per cento \u00e8 stata riscontrata per chi ha frequentato una scuola superiore o un college cattolici. Nove religiosi su dieci (ovvero l\u201989 per cento), inoltre, hanno ricevuto un incoraggiamento a considerare la vocazione alla vita religiosa attraverso la testimonianza di un parroco, di un amico o di altri consacrati. In generale, la vocazione \u00e8 stata avvertita intorno ai 19 anni, mentre attualmente l\u2019et\u00e0 media dei religiosi intervistati \u00e8 di 38 anni; il pi\u00f9 giovane ne ha 24 e il pi\u00f9 anziano 71. Infine, il 71 per cento dei consacrati che ha risposto al sondaggio rientra nell\u2019etnia caucasica, europea americana o bianca; il 13 per cento in quella asiatica; il 7 per cento \u00e8 afroamericano e il 5 per cento \u00e8 ispanico. Intanto, Monsignor James F. Checchio, presidente della Commissione episcopale per il Clero, la vita consacrata e le vocazioni), invita i fedeli a rinnovare la gratitudine a Cristo per il dono della vita consacrata. \"La testimonianza fedele dei religiosi e degli altri consacrati che vivono la loro vocazione \u00e8 potente \u2013 scrive il presule in una nota - Con le loro preghiere e apostolati, coloro che sono nella vita consacrata ci forniscono un esempio dell'amore misericordioso di Cristo e, specialmente in questi tempi incerti e difficili, ci indicano che Cristo \u00e8 il nostro fine ultimo\". Negli Stati Uniti, la Giornata della Vita consacrata vedr\u00e0, oltre alle celebrazioni nazionali del 2 febbraio, anche le celebrazioni parrocchiali locali, previste per il fine-settimana del 6 e 7 febbraio. Da ricordare che quest\u2019anno l\u2019evento festeggia il \u201cGiubileo d\u2019argento\u201d: fu istituito infatti 25 anni fa, nel 1997, per volere dell\u2019allora Pontefice Giovanni Paolo II. La Giornata si celebra in concomitanza con la Festa della Presentazione del Signore ed \u00e8 conosciuta anche come \u201cCandelora\u201d, perch\u00e9, attraverso la benedizione e l'accensione delle candele, ci ricorda che Cristo \u00e8 la luce del mondo e che i consacrati sono chiamati a riflettere questa luce su tutti i popoli. (IP)\n27 gennaio - PAKISTAN Unit\u00e0 dei cristiani. I leader delle Chiese cristiane del Paese invitano a promuovere l\u2019ecumenismo\nPadre Saleh Diego, direttore della Commissione nazionale per la giustizia e la pace (NCJP) e vicario generale dell'arcidiocesi di Karachi, in occasione del raduno annuale dei leader cristiani, a chiusura della Settimana di preghiera per l'unit\u00e0 dei cristiani (18-25 gennaio), sul tema \"Rimanete nel mio amore... Porterete molto frutto\" (Giovanni 15:17), ha affermato - riporta UCA News - che il desiderio di Ges\u00f9, menzionato nella Bibbia, \u00e8 che tutti \"siano uno\", e ha invitato a tenere a mente le parole di San Paolo, secondo il quale \u201dsiamo tutti parti diverse dello stesso corpo e se c'\u00e8 un dolore in qualsiasi parte del nostro corpo, tutto il nostro corpo lo sente\". Da qui, ha continuato, \u201ctutti i cristiani, uniti e legati nel corpo di Ges\u00f9, devono sentire il dolore degli altri e restare uniti\u201d. Kashif Anthony, attivista per i diritti umani e coordinatore della Commissione nazionale per la giustizia e la pace dell'arcidiocesi di Karachi, intervenendo, ha invitato i cristiani a praticare nella loro vita l'ecumenismo e, pur appartenenendo a denominazioni diverse, a lavorare insieme per promuovere l'unit\u00e0 tra le Chiese. Il reverendo Salman Babar Lal della Chiesa anglicana pakistana, da parte sua, ha ringraziato la NCJP per aver riunito tutti i rappresentanti cristiani della societ\u00e0 civile. \"Dobbiamo adempiere alle parole di Ges\u00f9 affinch\u00e9 possiamo essere uno, non solo nei momenti pi\u00f9 felici ma anche negli episodi tristi della nostra vita. L'unit\u00e0 \u2013 ha affermato - inizia con l'amore, e l'unit\u00e0 \u00e8 un bisogno fondamentale\u201d. Senza di essa \u2013 ha aggiunto Sabir Michael, un professore cattolico di Karachi - non ci pu\u00f2 essere n\u00e8 pace n\u00e8 progresso. \"Siamo tutti diversi \u2013 ha detto Michael - ma Dio vuole che viviamo tutti in pace, uniti e che ci amiamo\u201d. Anche il maggiore Haroon dell'Esercito della Salvezza ha lodato l\u2019inizitiva della Chiesa cattolica di riunire tutti i leader cristiani, sottolineando come l\u2019unit\u00e0 dovrebbe essere sempre promossa e rappresentare una priorit\u00e0 per tutte le Chiese. Saleem Michael, consigliere legale dell'arcidiocesi di Karachi, ha parlato di questo momento, in cui le Chiese sono tutte impegnate a lottare per i diritti umani e per gli emarginati, come di un momento opportuno per riunirsi e parlare di unit\u00e0. La comunit\u00e0 in difficolt\u00e0 ha bisogno di aiuto e \u201cse non siamo uniti o non possiamo stare insieme - si \u00e8 chiesto Michael -, cosa succeder\u00e0 alla nostra gente e dove andr\u00e0?\" (AP)\n27 gennaio - ECUADOR A Guayaquil i fedeli si mobilitano per il progetto \u201cParrocchia \u00c1lvaro del Portillo\u201d\nSta portando i suoi frutti nell\u2019arcidiocesi di Guayquil, in Ecuador, la solidariet\u00e0 fra parrocchie. Per sostenere il progetto \u201cParrocchia \u00c1lvaro del Portillo\u201d, che andr\u00e0 a beneficio di circa 30mila persone del piano abitativo popolare Socio Vivienda, a nord-ovest di Guayaquil, la parrocchia Nostra Signora di Czestochowa ha dato vita a una raccolta fondi con la vendita di piatti tipici locali al termine di ogni Messa. Dopo la costruzione della parrocchia \u00e8 in corso l\u2019edificazione della canonica. Il progetto \u201cParrocchia \u00c1lvaro Del Portillo\u201d \u00e8 stato avviato nel 2015, dopo la visita di Papa Francesco nel Paese. La struttura utilizzata per la celebrazione presieduta dal Pontefice il 6 luglio, al Parco Los Samanes, \u00e8 stata smontata e donata dall\u2019allora arcivescovo Antonio Arregui Yarza per la costruzione, nell\u2019area di Socio Vivienda, di una cappella dedicata al beato \u00c1lvaro Del Portillo, poi eretta a parrocchia. Ultimata il 29 luglio del 2018, \u00e8 la prima chiesa dedicata ad \u00c1lvaro del Portillo, vescovo spagnolo e successore di San Jos\u00e9mar\u00eda Escriv\u00e1, il fondatore dell\u2019Opus Dei. Mantenendo lo stile del palco allestito al Parco di Los Samanes, vuole tenere viva la memoria della visita di Papa Francesco a Guayaquil. Accanto alla chiesa, a breve, sar\u00e0 completata la canonica, quindi si proceder\u00e0 con la terza fase del progetto: la realizzazione di ambienti e spazi per le attivit\u00e0 pastorali. I fedeli si stanno attivando in svariati e fantasiosi modi per reperire risorse: cucinano pietanze da vendere, organizzano lotterie e sale bingo. E a mobilitarsi sono anche altre parrocchie. \u201cLa parrocchia di Czestochowa ha voluto darci una mano \u2013 spiega padre Lenin Alvarado, parroco della chiesa del Beato \u00c1lvaro Del Portillo -. \u00c8 un aiuto che ci d\u00e0 l'impulso per rimetterci al lavoro. Siamo aperti alla collaborazione di aziende private e di tutte le persone di buona volont\u00e0 che desiderino unirsi in qualche modo alla realizzazione di questo progetto\u201d. (TC)\n27 gennaio - IRLANDA DEL NORD Rapporto Case della Madre e del Bambino e Case Magdalene. Monsignor Martin: \"Chiedo perdono ai sopravvissuti\u201d\n\u201cIl mese di gennaio 2021 passer\u00e0 alla storia come il momento in cui il popolo d'Irlanda - a nord e a sud - si \u00e8 trovato faccia a faccia con una cruda realt\u00e0 del nostro passato che avremmo preferito fosse taciuta e nascosta - il modo in cui abbiamo stigmatizzato e giudicato duramente molte donne incinte vulnerabili in crisi e trattato loro e i loro bambini in modo cos\u00ec freddo e indifferente\u201d. Scrive cos\u00ec il presidente della Conferenza episcopale irlandese, monsignor Eamon Martin, in un comunicato diffuso ieri dall\u2019ufficio stampa dell\u2019Episcopato, riferendosi ad un Rapporto reso noto una decina di giorni fa, di 3mila pagine, frutto di cinque anni di inchieste, sull'orrore vissuto, in Irlanda del Nord, dalle madri sole, nelle Case della Madre e del Bambino e nelle Case Magdalene, gestite spesso da suore. \"Le abbiamo fatte sentire colpevoli e le abbiamo fatte vergognare\", ha detto l\u2019arcivescovo, aggiungendo di sentirsi in imbarazzo e colpevole per il modo in cui la Chiesa ha \u201ccontribuito e sostenuto quella cultura di occultamento, condanna e moralismo\u201d. \u201cPer questo \u2013 ha affermato - sono veramente addolorato e chiedo perdono ai sopravvissuti\u201d. \u201cCome abbiamo fatto ad oscurare cos\u00ec tanto l'amore, la misericordia e la compassione di Cristo \u2013 si chiede il presule - che \u00e8 il cuore stesso del Vangelo? Vergogniamoci\u201d. Solo grazie alla perseveranza e alle testimonianze degli stessi \u201ccoraggiosi sopravvissuti\u201d, ha spiegato l\u2019arcivescovo di Armagh, si \u00e8 potuto sollevare \u201cil coperchio di questo capitolo oscuro della nostra storia comune\u201d ed esporre \u201cla nostra ipocrisia alla luce abbagliante\u201d. Toccando la vita di innumerevoli famiglie nel Paese, la storia delle Case per ragazze madri e delle Case Magdalene, istituti in cui donne ritenute perdute, immorali, avrebbero potuto mondare e purificare le proprie colpe tramite l'attivit\u00e0 di lavandaie, \u201criaccender\u00e0 ricordi inquietanti e sollever\u00e0 domande difficili \u2013 ha osservato il presule - in molti di noi\u201d. Tutti - ha proseguito - possiamo giocare un ruolo importante verso la guarigione e la riparazione, assicurandoci di aver imparato la lezione per il presente e per il futuro, in modo che nessuna madre e nessun bambino possa oggi mai sentirsi \u201csgradito, indesiderato o non amato\u201d. \u201cNessuna famiglia oggi - ha continuato monsignor Martin - dovrebbe evitare il proprio figlio per proteggere qualche idea sbagliata di \u2018rispettabilit\u00e0\u2019 nella comunit\u00e0 parrocchiale\u201d. Ringraziando, infine, la Commissione per il lavoro svolto finora, il presule ha incoraggiato tutti i dirigenti della Chiesa e dello Stato a continuare a cooperare nell'indagine, \u201cin modo che coloro che sono stati maggiormente colpiti possano essere aiutati a trovare speranza e pace nel futuro\u201d. (AP)\n27 gennaio - REGNO UNITO Appello vescovi inglesi al governo indiano: rilasciare Padre Swamy\nRilasciare padre Stan Swamy: \u00e8 l\u2019appello lanciato dal Cardinale Vincent Nichols, Arcivescovo di Westminster, e padre Damin Howard, provinciale dei Gesuiti in Gran Bretagna, al governo indiano per la liberazione dell\u2019anziano religioso, membro della Compagnia di Ges\u00f9 e attivista per i diritti delle popolazioni indigene nello Stato del Jharkhand. 83 anni, affetto dal morbo di Parkinson, padre Swamy \u00e8 stato arrestato lo scorso 8 ottobre con l\u2019accusa di terrorismo e sedizione ed \u00e8 quindi in carcere da oltre cento giorni.\n[In una lettera aperta all\u2019esecutivo di New Delhi](https://www.cbcew.org.uk/cardinal-calls-on-indian-government-to-release-fr-stan-swamy/), il Cardinale Nichols e padre Howard scrivono: \"I rappresentanti delle Nazioni Unite hanno espresso preoccupazione per l'arresto arbitrario di padre Swamy e per il modo in cui lo Stato indiano sta cercando di delegittimare il suo lavoro pacifico per i diritti umani. Aggiungiamo le nostre voci alle loro, in solidariet\u00e0 con padre Swamy, ed esortiamo le autorit\u00e0 a rilasciarlo su cauzione, per motivi umanitari, in modo che possa ricevere le cure mediche di cui ha bisogno e contestare le accuse manifestamente ingiuste mosse contro di lui\". \u201cPadre Swamy \u2013 conclude la missiva - ha impegnato la sua vita a lavorare per i diritti costituzionali delle persone pi\u00f9 povere ed emarginate in India\u201d, una causa per la quale \u201cmolti gesuiti hanno gi\u00e0 dato la loro vita\u201d. La voce della Chiesa cattolica di Inghilterra e Galles si unisce, cos\u00ec, a quella di numerosi esponenti religiosi che si sono mobilitati in favore di padre Swamy, tra cui la Conferenza episcopale indiana che ha sollevato la questione in un recente incontro con il premier Narendra Modi; la Conferenza dei religiosi dell\u2019India e la Federazione delle Conferenze episcopali asiatiche (Fabc) che, in una nota dei mesi scorsi, ha scritto: \u201cL'arresto e la spietata incarcerazione di padre Stan Swamy ci rammentano il trattamento riservato al Mahatma Gandhi quando si \u00e8 battuto per i diritti del popolo indiano\u201d. (IP)\n27 gennaio - REGNO UNITO Deceduto il paziente R.S. Cordoglio dei vescovi e appello a tutela dignit\u00e0 umana\n\u00c8 spirato il signor R.S., originario della Polonia e ricoverato nell\u2019ospedale Derriford di Plymouth, nel Regno Unito, dopo un attacco cardiaco avuto all\u2019inizio di novembre 2020. Entrato in coma, dal 13 gennaio l\u2019uomo (noto solo con le sue iniziali per motivi di privacy) non aveva pi\u00f9 ricevuto nutrizione e idratazione clinicamente assistita, per decisione dei giudici. Del suo caso si era interessata anche la Conferenza episcopale di Inghilterra e Galles che aveva inviato una lettera al Ministro della salute, Matt Hancock. Nella missiva, i presuli esprimevano la loro opposizione alla decisione del Tribunale a manifestavano la loro solidariet\u00e0 ai familiari di R.S. e ai vescovi polacchi che, insieme al Governo di Varsavia, avevano chiesto il trasferimento del paziente in Polonia. Ora, appresa la notizia della morte dell\u2019uomo, i presuli inglesi tornano a far sentire la loro voce: \u201cSiamo profondamente rattristati \u2013\n[scrivono in una nota](https://www.cbcew.org.uk/sadness-and-prayers-as-mr-rs-dies/) - e porgiamo le nostre sincere condoglianze a tutta la sua famiglia\u201d, assicurando \u201cpreghiere per l\u2019eterno riposo del signor R.S.\u201d. \u201cToccati da questo tragico caso \u2013 continuano i vescovi - preghiamo affinch\u00e9 quello che \u00e8 successo non si ripeta in futuro e speriamo che tutti coloro che hanno bisogno di nutrizione e idratazione clinicamente assistita siano trattati con la giusta dignit\u00e0 umana\u201d. Dal suo canto, il vescovo di Plymouth, Monsignor Mark O'Toole, assicura: \"Il clero locale continuer\u00e0 a offrire sostegno pastorale alla famiglia di R.S. che vive a Plymouth, come ha fatto per tutto il periodo di degenza in ospedale\". La nota dei vescovi inglesi si conclude poi con una sottolineatura: \u201cLa Chiesa cattolica continua ad opporsi alla definizione di nutrizione e idratazione assistita come trattamento medico. Fornire cibo e acqua, anche clinicamente assistiti, a pazienti molto malati, \u00e8 una forma di assistenza di base che deve essere offerta ogni volta che \u00e8 possibile, a meno che non sia indicato dal punto di vista medico come eccessivamente oneroso o non in grado di raggiungere il suo scopo\u201d. (IP)\n26 gennaio - ITALIA A Palermo i funerali della bambina morta forse per una sfida social. Monsignor Lorefice: la pandemia ha reso i giovani pi\u00f9 fragili\nLa morte di Antonella Sicomero \u00e8 un monito. La ha detto l\u2019arcivescovo di Palermo, monsignor Corrado Lorefice, che stamattina ha celebrato nella chiesa della Magione i funerali della bambina palermitana, deceduta per asfissia il 21 gennaio scorso, probabilmente per avere partecipato a una sfida social sull\u2019applicazione Tik Tok. \u201cQuesta pandemia ha reso i nostri ragazzi pi\u00f9 fragili, pi\u00f9 impauriti - ha aggiunto il presule -. Vogliono diventare adulti, vogliono crescere da soli senza genitori, per sentirsi grandi. E i genitori, a volte, si sentono a disagio, perch\u00e9 i figli non vogliono pi\u00f9 essere bambini, vogliono prendere il volo, sganciarsi, malgrado la fragilit\u00e0, malgrado la paura\u201d. Monsignor Lorefice ha rimarcato che l\u2019emergenza sanitaria ha portato solitudine, depressione e smarrimento, ma che c\u2019\u00e8 da ascoltare \u201cil disagio dei giovani, dei pi\u00f9 piccoli\u201d, da \u201caffiancare e sostenere i genitori\u201d. \u201cIl nostro futuro, la nostra terra hanno bisogno di ragazzi, di giovani buoni, belli come Antonella. Ma nessuno li deve illudere, confondere, sedurre - ha proseguito l\u2019arcivescovo di Palermo -. Per questo leviamo insieme la nostra voce, ci appelliamo e imploriamo. Che la scuola sia lo spazio vitale di giovani e di adulti capaci di accompagnare i ragazzi nel mondo!\u201d. Spetta poi alla Chiesa, ha affermato il presule, farsi carico \u201cdi questa umanit\u00e0 ferita, facilitando l\u2019incontro con il Cristo, l\u2019Amico che fa diventare adulti, che apre le strade della vera maturit\u00e0 e dell\u2019amore!\u201d. Monsignor Lorefice ha poi lodato la fede e la generosit\u00e0 dei genitori della bambina, che hanno deciso di donarne gli organi, quindi ha esortato a volgersi verso Ges\u00f9, \u201cperch\u00e9 abbiamo bisogno di essere guariti, abbiamo bisogno di vita. E Lui \u00e8 sorgente di vita e di guarigione (TC)\n26 gennaio - ITALIA Giorno della memoria. I Giusti, testimoni di libert\u00e0, responsabilit\u00e0 e speranza al centro di un convegno di studio online\nTra libert\u00e0 e responsabilit\u00e0 c\u2019\u00e8 una consanguineit\u00e0. L\u2019una non pu\u00f2 esistere senza l\u2019altra. Insieme favoriscono la speranza, virt\u00f9 e forza che consente di opporsi alla morte. E\u2019 citando il filosofo Emmanuel Levinas che Emilia D\u2019Antuono, coordinatrice del Seminario Permanente \u00abEtica Bioetica Cittadinanza\u00bb del Dipartimento di Scienze sociali dell'Universit\u00e0 Federico II di Napoli ci introduce al convegno dedicato in occasione del \u201cGiorno della Memoria\u201d a \u201cI giusti tra le nazioni\u201d. L\u2019evento si svolge online e sar\u00e0 possibile seguirlo a partire dalle 9 del mattino sul\n[canale youtube del CIRB](https://www.youtube.com/channel/UCgnv2kTqQu9YSQX9jxG6rxQ) , il Centro Interuniversitario di Ricerca Bioetica di Napoli che lo ha promosso. L\u2019\u00abIncoercibile libert\u00e0, l\u2019ostinazione del bene\u00bb \u00e8 quella testimoniata persone che hanno agito in modo eroico a rischio della propria vita e senza interesse personale per salvare anche un solo ebreo dalla furia nazista della Shoah. Sono riconosciuti come \u201cGiusti\u201d, onorificenza conferita dal Memoriale ufficiale di Israele, Yad Vashem fin dal 1962. \u201cLa libert\u00e0 \u00e8 incoercibile, malgrado i tentativi dell\u2019ideologia nazifascista e totalitaria di estirparla dalla nostra cultura e civilt\u00e0, azzerando l\u2019etica della nostra Europa\u201d, spiega Emilia D\u2019Antuono a Vatican News. \u201cL\u2019ostinazione del Bene si \u00e8 palesata con i Giusti. Sono convinta che non sarebbe stata possibile la ricomposizione dell\u2019ethos europeo dalle lacerazioni nazifasciste se esseri umani \u2018comuni\u2019, non avessero nella quotidianit\u00e0 del loro vivere salvato gli uomini, l\u2019onore e la dignit\u00e0 dell\u2019umanit\u00e0\u201d. \u201cI Giusti \u2013 prosegue D\u2019Antuono - hanno testimoniato che la libert\u00e0 e la pratica del bene sono possibili anche in situazioni estreme. Sarebbe stato pi\u00f9 facile non agire e, sotto il tallone della paura, omologarsi ad un pensiero comune. Tante storie dei Giusti \u2013 precisa \u2013 non sono sempre storie a lieto fine. In molti hanno pagato anche con la vita i loro gesti. La loro coscienza ha sempre distinto il bene dal male, hanno conservato questo \u2018discernimento\u2019, per usare una parola cara a Papa Francesco\u201d. Nel corso del convegno, alla presenza di esponenti delle comunit\u00e0 ebraica e accademica, interverranno i parenti di alcuni noti Giusti come Franco Perlasca, figlio di Giorgio Perlasca che nel 1944 salv\u00f2 la vita di oltre cinquemila ebrei ungheresi. Prender\u00e0 la parola anche suor Grazia Loparco, docente della Pontificia Facolt\u00e0 Auxilium, con una relazione intitolata \u201cAbbiamo fatto il nostro dovere\u201d. Le religiose che nascosero ebrei a Roma (1943-44)\u201d. (PO)\n26 gennaio - GIAPPONE Tensioni tra Tokyo e Seoul sulla questione delle Comfort Women. Vescovi giapponesi al Governo: riconoscere che fu un crimine\nTornano a riaccendersi le tensioni tra Corea e Giappone sull\u2019annosa questione dei risarcimenti alle cosiddette \u201cComfort Women\u201d, le donne sud-coreane costrette a prostituirsi con i soldati nipponici durante l\u2019occupazione giapponese della Penisola. Una recente sentenza di un tribunale di Seoul ha ordinato al Giappone di pagare una somma pari a 91.360 dollari a 12 vittime che avevano avviato un procedimento legale nel 2013. Il Governo giapponese ha contestato la validit\u00e0 del processo e l\u2019efficacia della condanna. Il Ministro degli Esteri Toshimitsu Motegi ha chiesto al Governo di Seoul di prendere provvedimenti contro la sentenza, accusando la Corea del Sud di violare i trattati esistenti. Si tratta in particolare di un accordo bilaterale siglato nel 1965 che avrebbe risolto il contenzioso relativo all\u2019occupazione giapponese della penisola coreana tra il 1910 e il 1945 e di un accordo firmato nel 2015 in cui il Giappone si \u00e8 scusato e ha promesso l\u2019istituzione di un fondo per le vittime di quasi 8,5 milioni di dollari. Quest\u2019ultimo accordo \u00e8 peraltro ritenuto insufficiente dalla maggior parte delle sopravvissute, perch\u00e9 non riconosce il Giappone \u201clegalmente\u201d responsabile di quanto successo e non offre una compensazione diretta e ufficiale. Alle accuse di Tokyo le autorit\u00e0 sudcoreane hanno replicato minacciando ritorsioni economiche contro il Giappone, come \u00e8 accaduto in precedenti occasioni. Sulla questione \u00e8 intervenuta di recente la Conferenza episcopale giapponese da sempre sensibile al tema dei diritti umani. Lo ha fatto in una\n[dichiarazione](https://www.cbcj.catholic.jp/2021/01/07/21911/) pubblicata in occasione del ventesimo anniversario del \u201cTribunale internazionale per i crimini di guerra delle donne sulla schiavit\u00f9 sessuale militare giapponese\u201d insediato simbolicamente a Tokyo nel dicembre 2000 da alcuni movimenti femminili, tra cui anche diverse donne cristiane, proprio ricordare le responsabilit\u00e0 del Giappone verso le \"donne di conforto\u201d. La Dichiarazione, firmata da monsignor Katsuya Taiji, presidente del Consiglio Giustizia e Pace, chiede al governo giapponese di impegnarsi per una soluzione del problema pensando alle sofferenze delle vittime e non all\u2019orgoglio nazionale. Il testo rievoca le principali tappe del percorso che, a partire dai primi anni \u201990, ha portato all\u2019attenzione dell\u2019opinione pubblica internazionale e delle istituzioni il dramma delle \u201cComfort Women\u201d, dopo decenni di silenzio. Giustizia e pace definisce senza mezzi termini gli abusi inflitti a queste donne \u201cun crimine nazionale\u201d, evidenziando come la violenza sessuale sia ancora diffusa nella societ\u00e0, come testimonia il movimento \u201c#Metoo\u201d, e in alcuni casi anche nella Chiesa. Proprio alla luce dell\u2019esperienza della Chiesa nella lotta agli abusi sessuali contro i minori e le persone vulnerabili, con l\u2019assunzione delle sue responsabilit\u00e0, la richiesta di perdono alle vittime e la collaborazione con le autorit\u00e0 civili, monsignor Taiji si rivolge al Primo Ministro giapponese Yoshihide Suga chiedendo di \u201cnon nascondere la realt\u00e0 dei fatti\" accaduti ma piuttosto di affrontarli \u201cconservandone la memoria senza timori perch\u00e9 non si ripetano mai pi\u00f9\u201d. In concreto, per i vescovi giapponesi si tratta di riconoscere ufficialmente che si tratt\u00f2 di un sistema \u201cschiavit\u00f9 sessuale\u201d di cui lo Stato giapponese era a conoscenza, di ascoltare le ragioni delle vittime non consultate nel 2015 e di risarcirle secondo le loro richieste. Il documento chiede altres\u00ec la presentazione di \u201cscuse pubbliche e formali\u201d e di inserire la drammatica vicenda delle \u201cComfort Women\u201d nella storia ufficiale del Giappone proprio per non dimenticare. Tra gli anni Trenta e il 1945 furono decine di migliaia, in maggioranza sudcoreane, a diventare schiave sessuali dei soldati giapponesi. Del tema si era iniziato a parlare apertamente nel 1991, quando una donna di nome Kim Hak-soon aveva raccontato per la prima volta pubblicamente la sua esperienza nei bordelli giapponesi durante la guerra. Da allora sono state 240 le donne sudcoreane ad avere riferito di esperienze simili. Il tema \u00e8 stato motivo di ripetute frizioni Corea del Sud e Giappone, soprattutto a causa del rifiuto opposto in particolare dei conservatori giapponesi di riconoscere che si trattava di \u201cschiave sessuali\u201d, allo scopo di suggerire che non ci fu coercizione. (LZ)\n26 gennaio BANGLADESH La Chiesa al fianco dei Garo minacciati di sfratto dal governo\nCentinaia di indigeni Garo, per lo pi\u00f9 cattolici, di due parrocchie del Bangladesh centrale, si sono uniti a una manifestazione, nella zona di Madhupur, nel distretto di Tangail, il 25 gennaio, per protestare contro la decisione del governo di sfrattare migliaia di abitanti dalle loro terre con la scusa di recuperare la riserva forestale. I manifestanti, accompagnati dallo slogan \"La nostra terra \u00e8 nostra madre, non lasceremo che ci venga strappata via!\u201d, hanno presentato un memorandum al primo ministro Sheikh Hasina \u2013 si legge su UCA News -, attraverso i funzionari del governo distrettuale, chiedendo che intervenga per fermare immediatamente lo sfratto. Se questo non avverr\u00e0, essi hanno annunciato un\u2019altra manifestazione, che si terr\u00e0 il 31 gennaio. Da quando, nel 2016, il Ministero per l'Ambiente e le Foreste ha deciso di riclassificare come riserva forestale 1.945 acri di terra, a Madhupur, la gente del posto ha vissuto nella rabbia e nel panico. Questa decisione, infatti, se attuata, minaccerebbe la sopravvivenza di circa 7.000 abitanti, per lo pi\u00f9 cattolici, di 13 villaggi della diocesi di Mymensingh, che vivono l\u00ec da pi\u00f9 di un secolo. Finora le proteste, organizzate anche a Dhaka, non hanno avuto alcun successo, e il Ministero ha chiesto al governo di emettere un avviso di sfratto per gli occupanti abusivi della foresta entro il 30 gennaio, nonch\u00e9 lo sgombero qualora non se ne andassero entro sette giorni dall'avviso. Padre Liton H. Gomes, segretario della Commissione episcopale Giustizia e Pace, ha riferito ad UCA News che la Chiesa far\u00e0 \u201cdi tutto per assistere la comunit\u00e0, affinch\u00e9 questa mossa inaccettabile venga fermata\", perch\u00e8 \"per anni, le comunit\u00e0 etniche sono state vittime di politiche e azioni ingiuste e disumane nel Paese e l'ultimo caso ne \u00e8 solo un ulteriore esempio\". La Commissione, dnque, assieme ai gruppi indigeni, - ha raccontato padre Gomes - ha cercato di incontrare il primo ministro per chiedere il suo intervento e per trovare una soluzione pacifica alla crisi, nella convinzione che il governo, rendendosi conto della grave ingiustizia che si sta compiendo nei confronti dei popoli etnici, si fermer\u00e0. (AP)\n26 gennaio - UCRAINA P. Shaban (Chiesa greco-cattolica ucraina). Ascoltarsi \u00e8 il primo passo per conoscersi, capirsi ed accettarsi\nColtivare nel popolo ucraino il desiderio dell\u2019unit\u00e0. L\u2019appello del Metropolita Andrey Sheptytskyy (1865-1944) della Chiesa greco-cattolica ucraina \u00e8 stato rievocato pi\u00f9 volte nel corso della Settimana di preghiera per l\u2019unit\u00e0 dei cristiani. Lo rivela padre Ihor Shaban, presidente della Commissione per l\u2019unita dei cristiani della Chiesa greco-cattolica ucraina che, in una intervista a Vaticannews, spiega i progetti e i programmi che hanno caratterizzato l\u2019attivit\u00e0 dell\u2019organismo della CGCU da lui guidato. \u201cLa pandemia ci ha impedito di vivere la Settimana pienamente e quindi sono venuti meno gli incontri con i rappresentanti delle diverse confessioni, cos\u00ec come gli spazi di riflessione. Non sono certo mancati i momenti di preghiera nelle parrocchie, ma in assenza delle altre delegazioni\u201d. Parlando dell\u2019attivit\u00e0 della Commissione, il sacerdote spiega che la collaborazione e il dialogo sono costanti. \u201cIn particolare con gli ortodossi ai quali siamo legati da tradizione e cultura\u201d specifica, aggiungendo che \u201cnel settore dell\u2019assistenza, siamo insieme operativi al servizio degli orfani, dei poveri e dei bisognosi. Le nostre strade si incontrano spesso anche nell\u2019ambito militare, ospedaliero e della formazione. E\u2019 chiaro\u201d continua padre Ihor Shaban \u201cabbiamo ben presenti le questioni teologiche per questo nel 2015 il Sinodo dei vescovi della Chiesa greco-cattolica ucraina ha pubblicato il documento Visione ecumenica della CGCU che traccia precise linee guida e prospettive future\u201d. Il sacerdote prosegue osservando che, in qualit\u00e0 di rappresentante della Chiesa greco-cattolica ucraina, fa parte del progetto denominato \u201cRiconciliazione in Europa \u2013 Il compito delle Chiese in Belarus, Ucraina, Polonia e Germania\u201d. Si tratta di un gruppo di lavoro interconfessionale, formato inizialmente da rappresentanti delle chiese appartenenti al Consiglio ecumenico polacco e alla Chiesa evangelica tedesca. \u201cOggi ci sono esponenti delle Chiese protestanti, ortodosse, cattolici di rito latino e greco-cattolici provenienti dai quattro paesi\u201d precisa il Presidente, chiarendo che: \u201cIl compito di questo progetto \u00e8 quello di sollecitare le diverse Chiese dell'Europa centrale e orientale a sedersi attorno ad un tavolo per dialogare. Ascoltarsi \u00e8 il primo passo per conoscersi, capirsi e accettarsi\u201d. (SD)\n26 gennaio - ITALIA 31 gennaio, \u201cCarovana della Pace\u201d in modalit\u00e0 telematica\nUna tradizione salda nei contenuti, ma nuova nella forma: \u00e8 quella della \u201cCarovana della pace\u201d, organizzata ogni anno dall\u2019Azione cattolica ragazzi di Roma (Acr) ed in programma domenica 31 gennaio. A causa della pandemia da Covid-19, per\u00f2, quest\u2019anno l\u2019iniziativa si svolger\u00e0 in modalit\u00e0 telematica: ragazzi, genitori ed educatori dell\u2019Acr si collegheranno alle 11.00 dell\u2019ultima domenica del mese con Telepace e i canali social dell\u2019Azione cattolica per guardare, tutti insieme, un \u201cTelegiornale della pace\u201d. In collegamento ci saranno il Cardinale Vicario, Angelo De Donatis, e Luca Marcelli, responsabile nazionale dell\u2019Acr. Lo speciale Tg dar\u00e0 spazio all\u2019approfondimento sul Messaggio di Papa Francesco per la Giornata mondiale della pace, celebrata il 1.mo gennaio, e ad alcuni videomessaggi registrati dai ragazzi di diverse parrocchie di Roma. Due giovani, inoltre, leggeranno un messaggio di pace scritto per l\u2019occasione. Alle ore 12.00, infine, tutti si uniranno spiritualmente a Piazza San Pietro, per l\u2019Angelus del Pontefice. \u201cLa modalit\u00e0 del telegiornale \u2013 spiega Antonio Culla, vice-responsabile diocesano Acr \u2013 non \u00e8 casuale: proprio quest\u2019anno, i nostri ragazzi stanno vivendo il loro cammino associativo con un\u2019iniziativa ambientata in una redazione giornalistica. Con questa scelta vogliamo porre l\u2019attenzione sul fatto che le notizie non sono soltanto quelle che sentiamo nei telegiornali in questo tempo, ma esistono anche quelle di speranza, di gioia e di impegno, a partire dalla Buona Notizia per eccellenza che ci accompagna nelle nostre vite, il Vangelo\u201d. La \u201cCarovana\u201d, che ha superato i 40 anni di attivit\u00e0, negli anni passati si svolgeva in Piazza San Pietro, alla presenza di tanti giovani, e vedeva due di loro affacciarsi con il Papa dalla finestra del Palazzo Apostolico per leggere un messaggio di pace. Una tradizione che ora viene interrotta, in parte, dalla pandemia ma che, come afferma Marilena Pintagro, responsabile diocesana Acr, anche in nella nuova modalit\u00e0 \u201cpermetter\u00e0 di diffondere il nostro messaggio di pace alla citt\u00e0\u201d. In tutte le case e le parrocchie aderenti all\u2019iniziativa, infatti, verranno esposti striscioni riportanti messaggi di invito alla riconciliazione e questo \u201c\u00e8 bellissimo \u2013 conclude la Pintagro \u2013 perch\u00e9 proprio quest\u2019anno, riusciremo a realizzare la Carovana della Pace pi\u00f9 lunga di sempre!\u201d Da ricordare, infine, che la \u201cCarovana\u201d \u00e8 legata anche a due progetti di solidariet\u00e0: uno nazionale, per il sostegno della rete di aiuto per l\u2019emergenza sanitaria che Terre des Hommes ha avviato in diversi Paesi del mondo; e uno diocesano, ovvero il \u201cFondo Ges\u00f9 Divino Lavoratore\u201d promosso dalla Caritas diocesana di Roma. Ad illustrare quest\u2019ultimo, durante il \u201cTg della pace\u201d, sar\u00e0 Massimo Soraci, vice-direttore dell\u2019organismo caritativo, che ne spiegher\u00e0 le finalit\u00e0 a sostegno delle famiglie in difficolt\u00e0 a causa della crisi economica provocata dalla pandemia. (IP)\n26 gennaio - KENYA Campagna di Quaresima 2021 dedicata alla buona governance: ripartire dalla formazione morale\n\u201cRicostruire la Nazione attraverso una governance inclusiva e affidabile\u201d. \u00c8 questo il tema scelto dai vescovi keniani per la prossima Campagna di Quaresima che quest\u2019anno prender\u00e0 il via il 13 febbraio, quattro giorni prima del Mercoled\u00ec delle Ceneri, il 17 febbraio. La campagna sar\u00e0 focalizzata in particolare sulla formazione morale. \u201cSenza un\u2019adeguata formazione morale \u00e8 difficile ottenere una buona governance\u201d, spiega nella prefazione al\n[sussidio della Conferenza episcopale](http://kccb.or.ke/wp-content/uploads/2021/01/Final-Lenten-Campaign-2021-English.pd_.pdf) (Kccb), monsignor John Owaa Oballa , presidente della Commissione Giustizia e Pace (CJPC). Essa \u201c\u00e8 il fondamento del cammino verso la santit\u00e0 che tutti i cristiani e le persone di buona volont\u00e0 sono chiamati a intraprendere attraverso i Sacramenti, aiutando il prossimo e amministrando in modo responsabile i doni che Dio ci ha dato\u201d. Secondo i vescovi keniani, tuttavia, il Paese sembra avere perso oggi questa bussola dell\u2019integrit\u00e0 morale che pone al centro della condotta e delle opere di ciascuno il servizio altruistico al prossimo, come chiede Ges\u00f9. Il sussidio segnala in particolare le crescenti minacce alla famiglia nel Paese, l\u2019aumento preoccupante delle gravidanze adolescenziali, l\u2019istigazione alla violenza politica tra i giovani, la corruzione dilagante, l\u2019insicurezza in alcune regioni e le pulsioni divisive che minacciano l\u2019unit\u00e0 nazionale. Temi sui quali la Chiesa cattolica keniana \u00e8 intervenuta ripetutamente nell\u2019ultimo anno, insieme agli altri leader religiosi preoccupati per il riaccendersi delle tensioni politiche nel Paese, uscito nel 2019 da una grave crisi istituzionale dopo le contestate elezioni presidenziali del 2017-2018, per il nuovo scandalo di corruzione scoppiato l\u2019estate scorsa sulla gestione dei fondi Covid-19, a cui si aggiungono le mai sopite tensioni etniche e sociali. Le cinque settimane di Quaresima saranno quindi dedicate ciascuna ad un tema specifico: difesa della santit\u00e0 nella famiglia, formazione morale dei giovani, lotta alla corruzione, sicurezza e perseguimento del bene comune. I temi saranno approfonditi alla luce delle riflessioni proposte dai vescovi nella Lettera pastorale per la Quaresima 2020, in cui avevano invitato i cattolici ad essere \u201cfedeli, responsabili ed affidabili\u201d nella gestione del bene comune e del Creato. (LZ)\n26 gennaio - ITALIA Giorno della Memoria. Vescovo di Assisi: \u201cNon stanchiamoci di ricordare\u201d. Acli di Roma: \u201cMemoria \u00e8 responsabilit\u00e0\u201d\n\u201cNon stanchiamoci di ricordare\u201d: lo afferma Monsignor Domenico Sorrentino, vescovo di Assisi \u2013 Nocera Umbra \u2013 Gualdo Tadino,\n[in un messaggio](http://www.diocesiassisi.it/il-vescovo-giorno-della-memoria-non-stanchiamoci-di-ricordare/) diffuso alla vigilia del Giorno della Memoria che si celebra domani, 27 gennaio, in ricordo delle vittime dell\u2019Olocausto. \u201cOgni anno \u00e8 incoraggiante ricordare, ascoltare e testimoniare \u2013 scrive il presule - perch\u00e9 la memoria non si cancelli e diventi il pilastro del nostro presente e del nostro futuro\u201d. Per l\u2019occasione, la citt\u00e0 di San Francesco sar\u00e0 protagonista di una serie di iniziative che si terranno mercoled\u00ec 27 e gioved\u00ec 28 gennaio in modalit\u00e0 virtuale sul sito web diocesano, organizzate dalla Chiesa locale insieme al Museo della Memoria, la Fondazione diocesana Opera Casa Papa Giovanni e il Comune di Assisi. L\u2019obiettivo degli eventi, sottolinea ancora Monsignor Sorrentino, \u00e8 quello di \u201cdiffondere la cultura del bene e una coscienza critica, soprattutto tra le nuove generazioni\u201d. Il programma degli incontri prevede, tra l\u2019altro, domani alle 11.00 la messa in onda del documentario sul \u201cMuseo della Memoria, Assisi 1943-1944\u201d, realizzato da Maria Vision a cui seguir\u00e0 il saluto del vescovo di Assisi. Gioved\u00ec 28 gennaio alle ore 16,30, invece, verr\u00e0 trasmessa la testimonianza di Francesco Clerici, figlio di un rifugiato, nato in una clausura assisana. All\u2019incontro interverranno le suore del Monastero di Santa Croce, dove la famiglia Clerici venne accolta e salvata. Ma le iniziative per il Giorno della Memoria sono in programma in diverse parti di Italia: ad esempio, le Acli di Roma e provincia hanno realizzato una cartolina commemorativa che ha come slogan \"Spazio alla memoria \u2013 Memoria \u00e8 responsabilit\u00e0\". La cartolina, [informa una nota](https://www.acliroma.it/memoria-e-responsabilita/), \u00e8 stata presentata ieri pomeriggio dalla presidente delle Acli romane, Lidia Borz\u00ec, alla presidente della Comunit\u00e0 Ebraica di Roma, Ruth Dureghello, che ha commentato: \u201cQuello della responsabilit\u00e0 \u00e8 un principio che guarda contemporaneamente al passato e al futuro, riaffermando l'importanza della Memoria per far s\u00ec che la tragedia della Shoah non accada mai pi\u00f9\u201d. \u201cIl Giorno della Memoria \u2013 ha aggiunto la Borz\u00ec \u2013 \u00e8 una data senza tempo, un testamento da rinnovare ogni giorno per non spalancare mai pi\u00f9 le porte all'antisemitismo e alla violenza. \u00c8 una pietra su cui costruire una societ\u00e0 di fratellanza e di inclusione, con un imperativo: ricordare per non ripetere\u201d, cos\u00ec da \u201cvivere il presente e camminare verso il futuro con consapevolezza e responsabilit\u00e0\u201d. Istituito il 1.mo novembre 2005 dall'Assemblea generale delle Nazioni Unite, il Giorno della Memoria si celebra il 27 gennaio perch\u00e9 in quella data del 1945 le truppe dell'Armata Rossa liberarono il campo di concentramento di Auschwitz. (IP)\n26 gennaio - ARGENTINA Una reliquia del Beato Carlo Acutis custodita nella Basilica della Vergine del Pilar\nIl Beato Carlo Acutis \u00e8 la dimostrazione che \u201cnon \u00e8 necessario avere molti anni per diventare un Santo\u201d: con queste parole, padre Sergio Gast\u00f3n Lorenzo, parroco della Basilica di Nostra Signora del Pilar di Buenos Aires, in Argentina, ha accolto una reliquia del giovane italiano,\n[ricevuta il 20 gennaio scorso](https://aica.org/noticia-una-reliquia-del-beato-carlo-acutis-en-la-basilica-del-pilar). Si tratta di un frammento di pelle del ragazzo morto a soli 15 anni per una leucemia fulminante e noto come \u201cil beato millennial\u201d perch\u00e9, nativo digitale, aveva fatto di Internet un vero strumento di evangelizzazione. A soli 14 anni, infatti, aveva progettato e realizzato una mostra virtuale sui miracoli eucaristici. La reliquia era stata richiesta da padre Lorenzo all\u2019Associazione \u201cAmici di Carlo Acutis di Italia\u201d, con una lettera firmata dallo stesso parroco e dal vescovo ausiliare di Buenos Aires, Monsignor Alejandro Daniel Giorgi. \u201cPreghiamo affinch\u00e9 Carlo interceda per i giovani \u2013 ha detto il sacerdote nella Messa di intronizzazione della reliquia in una cappella della Basilica del Pilar \u2013 Egli ci dimostra che la chiamata alla santit\u00e0 \u00e8 una chiamata alla quale dobbiamo rispondere nel momento presente, per vivere sempre la grazia e la vicinanza di Dio\u201d. [Beatificato ad Assisi il 10 ottobre 2020](https://www.vaticannews.va/it/chiesa/news/2020-10/carlo-acutis-beatificazione-internet-giovani.html) alla presenza del cardinale Agostino Vallini, legato pontificio per le basiliche di San Francesco e di Santa Maria degli Angeli in Assisi, Carlo Acutis ha visto anche l\u2019esposizione delle sue spoglie alla venerazione dei fedeli dal 1.mo al 19 ottobre. L\u2019evento ha fatto registrare una grande partecipazione di fedeli: presso la tomba del giovane, infatti, hanno sostato in preghiera pi\u00f9 di 41 mila persone, con una media giornaliera di 2.100, regolate e controllate con i termoscanner, onde evitare la diffusione di contagi da Covid-19. Nato a Londra il 3 maggio del 1991, Carlo vive per lo pi\u00f9 a Milano. Nel 2006 si ammala improvvisamente di leucemia fulminante, che lo porta alla morte in soli tre giorni, il 12 ottobre. Viene sepolto ad Assisi, per sua espressa volont\u00e0. Di lui Papa Francesco ha scritto nell\u2019Esortazione apostolica \u201c [Christus vivit](http://w2.vatican.va/content/francesco/it/apost_exhortations/documents/papa-francesco_esortazione-ap_20190325_christus-vivit.html)\u201d, pubblicata nel 2019 dopo il Sinodo dei vescovi sui giovani: \u201cHa saputo usare le nuove tecniche di comunicazione per trasmettere il Vangelo, per comunicare valori e bellezza. Vedeva che molti giovani, pur sembrando diversi, in realt\u00e0 finiscono per essere uguali agli altri, correndo dietro a ci\u00f2 che i potenti impongono loro attraverso i meccanismi del consumo e dello stordimento. In tal modo, non lasciano sbocciare i doni che il Signore ha dato loro, non offrono a questo mondo quelle capacit\u00e0 cos\u00ec personali e uniche che Dio ha seminato in ognuno. Cos\u00ec, diceva Carlo, succede che \u201ctutti nascono come originali, ma molti muoiono come fotocopie\u201d. (IP)\n26 gennaio - PORTOGALLO 27 gennaio, presentazione on line dell\u2019Inno della Gmg di Lisbona\nSi terr\u00e0 esclusivamente on line, sul sito\n[www.lisboa2023.org](http://www.lisboa2023.org/) e sulle relative reti social, la presentazione dell\u2019Inno ufficiale della prossima Giornata mondiale della giovent\u00f9, in programma a Lisbona, in Portogallo, nel 2023. L\u2019Inno verr\u00e0 reso noto domani, mercoled\u00ec 27 gennaio, alle ore 11.00 locali (le 12.00 di Roma). [Lo rende noto](https://www.lisboa2023.org/pt/artigo/hino-da-jmj-lisboa-2023-apresentado-esta-quarta-feira) il Comitato organizzatore dell\u2019evento specificando che, invece, a causa della recrudescenza della pandemia da Covid-19 nel Paese, \u00e8 stata sospesa la prevista celebrazione di accoglienza dei simboli della Gmg, ovvero della Croce pellegrina e dell\u2019icona mariana \u201cSalus Populi Romani\u201d. Giunti gi\u00e0 a Lisbona, i due simboli sono ora custoditi presso la sede del Comitato organizzatore, in attesa che l\u2019emergenza sanitaria si risolva e sia possibile avviare un pellegrinaggio tra tutte le diocesi del Portogallo. Intanto, venerd\u00ec 8 gennaio Papa Francesco ha ricevuto in udienza la presidenza della Conferenza episcopale portoghese, composta da Monsignor Jos\u00e9 Ornelas e Monsignor Virg\u00edlio Antunes, rispettivamente presidente e vicepresidente, e dal segretario e portavoce, padre Manuel Barbosa. Secondo quanto riferito dai presuli [in una nota successiva all\u2019incontro](https://www.lisboa2023.org/pt/artigo/o-papa-manifestou-entusiasmo-pela-jmj-lisboa-2023), il Pontefice \u00e8 stato informato sui preparativi della Gmg ed ha espresso il suo entusiasmo per l\u2019evento, manifestando la speranza di potersi recare in Portogallo nel 2023. Da ricordare che la Croce pellegrina e l\u2019icona mariana, simboli della Gmg, sono state consegnate [da una delegazione panamense ad una delegazione portoghese](https://www.vaticannews.va/it/papa/news/2020-11/22-novembre-messa-san-pietro-gmg-papa-francesco-giovani.html) lo scorso 22 novembre, Solennit\u00e0 di Cristo Re, in occasione della Santa Messa presieduta da Papa Francesco nella Basilica Vaticana. Al termine del rito, inoltre, il Pontefice ha annunciato che, d\u2019ora in poi, la celebrazione diocesana della Gmg verr\u00e0 spostata dalla Domenica delle Palme alla Domenica di Cristo Re. Affidata da San Giovanni Paolo II ai giovani sin dal 1984, a conclusione dell'Anno Giubilare della Redenzione, la Croce del Giubileo \u00e8 oggi conosciuta come la Croce della Gmg e da allora \u00e8 uno dei simboli di ogni edizione internazionale della Giornata. Nel 2003, inoltre, [Papa Wojty\u0142a offr\u00ec alla giovent\u00f9 anche una copia dell'Icona di Maria Salus populi romani](http://www.vatican.va/content/john-paul-ii/it/angelus/2003/documents/hf_jp-ii_ang_20030413.html), che affianca la Croce nei suoi pellegrinaggi per il mondo. Il 16 ottobre 2020, invece, nel 42.mo anniversario dell\u2019elezione al soglio pontificio di Giovanni Paolo II, il Papa ideatore delle Gmg, \u00e8 stato presentato, sempre on line, [il logo della Giornata](https://www.vaticannews.va/it/chiesa/news/2020-10/presentato-logo-gmg-lisbona-2023-giornata-gioventu-maria-croce.html), realizzato da una giovane designer portoghese, la 24enne Beatriz Roque Antunez. Il simbolo, con i colori della bandiera nazionale ovvero verde, rosso e giallo, descrive sullo sfondo di una grande Croce il dinamismo di Maria in visita a Elisabetta, secondo il motto scelto dal Papa per l\u2019evento: \"Maria si alz\u00f2 e and\u00f2 in fretta\" (Lc 1,39). Prevista inizialmente per il 2022, la Gmg di Lisbona \u00e8 stata posticipata di un anno a causa della pandemia. L\u2019annuncio della sede portoghese per l\u2019evento \u00e8 stato dato, come \u00e8 tradizione, al termine dell\u2019edizione precedente, ovvero il 27 gennaio 2019 a Panama. (IP)\n26 gennaio - CILE Cardinale A\u00f3s: \u201cConvertirsi significa cambiare la propria vita\u201d\nDomenica scorsa, il cardinale Celestino A\u00f3s, nella Messa concelebrata con il vescovo ausiliare Alberto Lorenzelli \u2013 si legge sulla pagina web dell\u2019Episcopato -, ha messo in guardia i fedeli dal dimenticare la risurrezione di Ges\u00f9 Cristo e ha parlato dell\u2019atteggiamento di molte persone che resistono al cambiamento in questo tempo di pandemia. \"Guai a noi \u2013 ha detto - se dimentichiamo la risurrezione di Ges\u00f9 Cristo! \u00c8 il centro, \u00e8 il fondamento\u201d. Egli ha ricordato come San Paolo, - di cui la Chiesa ha celebrato ieri, 25 gennaio, la conversione -, sia stato categorico nell'affermare che \u201cse Cristo non \u00e8 risorto, la nostra fede \u00e8 vana\u201d, e \u201csiamo stolti a riporre la nostra fiducia in un morto\u201d. L'arcivescovo di Santiago ha sottolineato che la nostra fede \u201cdovrebbe trasformare tutta la nostra vita\u201d, perch\u00e9 convertirsi signfica cambiare la propria vita, cosa che richiede uno sforzo e, a volte, grandi sacrifici. Ma Ges\u00f9 Cristo pu\u00f2 condurci a questa conversione. Anche nel Paese adesso, in questo tempo di pandemia, \u2013 ha osservato il porporato \u2013 \u201cc\u2019\u00e8 bisogno di cambiare, ma nessuno vuole cambiare!\u201d Tutti vogliono continuare a vivere la loro vita come sempre, senza rinunciare a niente. \u201cNoi non vogliamo cambiare!\u201d ha sottolineato. Ha quindi invitato tutti a chiedere a Dio la conversione e una trasformazione della propria vita, del proprio cuore e della comunit\u00e0 cristiana, assicurando che Dio vuole la nostra felicit\u00e0 e \u201cgioia e pace nei nostri cuori\u201d. Alla fine della Messa, il cardinale A\u00f3s ha pregato la Vergine Maria, specialmente per i malati, affinch\u00e9, \"come alle nozze di Cana, torni la gioia e la festa dopo questo tempo di prova\". (AP)\n26 gennaio - COSTA D\u2019AVORIO Plenaria dei vescovi. Nuovo appello in vista delle elezioni parlamentari: la pace \u00e8 possibile con la riconciliazione\n\u201cNon cedere allo scoramento\u201d, ma impegnarsi tutti e ciascuno a costruire una \u201cnuova Costa d\u2018Avorio\u201d guidata dalla riconciliazione, nella consapevolezza che la \u201cstrada verso la pace \u00e8 lunga e difficile\u201d. Con questo invito si \u00e8 conclusa il 24 gennaio a Bonoua, nella diocesi di Grand-Bassam, la 117.ma Assemblea Plenaria plenaria della Conferenza episcopale della Costa d\u2019Avorio (Cecci). Al centro del\n[messaggio finale,](http://www.dioceseabidjan.com/diocese/fr/accueil/26-menu-principal/1120-message-particulier-de-la-117eme-assemblee-pleniere-de-la-conference-des-eveques-catholiques-de-cote-d-ivoire-s-est-tenue-du-18-au-24-janvier-2021-a-bonoua) pubblicato in coincidenza con la giornata conclusiva delle celebrazioni del 125.mo anniversario dell\u2019evangelizzazione della Costa d\u2019Avorio, la pace nel Paese, dopo le recenti violenze che hanno segnato le elezioni presidenziali dello scorso 31 ottobre. Il voto ha confermato per un terzo mandato il Presidente uscente Alassane Ouattara, ma la sua vittoria \u00e8 stata contestata dall\u2019opposizione. Ne sono seguiti scontri che hanno causato 87 vittime e pi\u00f9 di 200 feriti, mentre oltre 10mila ivoriani sono fuggiti nei Paesi confinanti, facendo riemergere lo spettro della guerra civile nel Paese, gi\u00e0 teatro in questi ultimi due decenni di due conflitti interni, tra il 2002 e 2003 e tra il 2010 e il 2011. La crisi sembra rientrata dopo l\u2019avvio, l\u201911 novembre, di un tavolo di dialogo tra il Presidente Ouattara, e il suo principale rivale Henri Konan B\u00e9di\u00e9, leader del Partito Democratico della Costa d\u2019Avorio (Pdci). Nel loro messaggio i vescovi ivoriani esprimono l\u2019auspicio che il processo di normalizzazione in corso e in particolare il lavoro del nuovo Ministero per la Riconciliazione creato a questo scopo dall\u2019esecutivo procedano \u201csenza ostacoli\u201d. Per questo incoraggiano gli ivoriani a \u201clavorare instancabilmente per la pace, che \u2013 rimarcano - non \u00e8 il mero silenzio delle armi\u201d: \u201cLa pace presuppone una giustizia vera ed equa nel nell\u2019amministrazione e l'equa ridistribuzione della ricchezza del Paese. Una pace vera e sincera, senza compromessi, \u00e8 l\u2019unica la strada per realizzare una nuova Costa d\u2019Avorio\u201d, affermano. Secondo i vescovi ivoriani, questa nuova Costa d\u2019Avorio \u00e8 un obiettivo raggiungibile, ma la sua costruzione \u201crichiede un impegno individuale e collettivo e uno dei suoi presupposti \u00e8 la riconciliazione\u201d per ricomporre le divisioni che le recenti elezioni presidenziali hanno esasperato, sottolineano con forza. \u201c\u00c8 giunto il momento di riportare la gioia di vedere i figli della Costa d\u2019Avorio uniti senza ostacoli politici, etnici o religiosi\u201d, aggiugono. Per i vescovi un passo in questo senso sarebbe il ritorno di tutti gli esuli politici e la liberazione dei prigionieri politici e di coscienza. Con lo sguardo rivolto alle prossime elezioni parlamentari a marzo, il messaggio quindi invita ancora una volta gli ivoriani a uno \u201cscrupoloso\u201d rispetto della legalit\u00e0 e alla \u201cricerca instancabile della verit\u00e0 nel confronto politico e al rispetto della dignit\u00e0 della persona e della vita umana\". Esso incoraggia in particolare i leader politici a proseguire i loro sforzi \u201cper un dialogo sereno e basato sulla verit\u00e0 con tutte le componenti della nazione che consenta di stabilire un clima socio-politico disteso e pacificato\u201d. In conclusione, l\u2019invocazione di una \u201cconversione dei cuori\u201d che possa portare a una \u201cnuova era di riconciliazione, giustizia e pace\u201d in Costa d\u2019Avorio. L\u2019assemblea plenaria della Cecci \u00e8 iniziata il 18 gennaio ed ha avuto come tema centrale \u201cL\u2019educazione in Costa d\u2019Avorio al servizio dello sviluppo umano integrale\u201d. La sessione si \u00e8 conclusa con una solenne Messa nella Cattedrale Saint Esprit di Mockeyville, nella diocesi di Grand-Bassam, per il Giubileo dei 125 anni di evangelizzazione del Paese. (LZ)\n26 gennaio - POLONIA 26 gennaio, Giornata Islam nella Chiesa cattolica: insieme per proteggere i luoghi di culto\n\"Cristiani e musulmani: insieme per proteggere i luoghi di culto\": \u00e8 questo il tema della\n[21.ma Giornata dell\u2019Islam nella Chiesa cattolica in Polonia](https://episkopat.pl/centralne-obchody-xxi-dnia-islamu-w-kosciele-katolickim/) che ricorre oggi, marted\u00ec 26 gennaio. Tradizionalmente celebrata subito dopo la Settimana di preghiera per l'unit\u00e0 dei cristiani, conclusasi ieri, l\u2019iniziativa ha il medesimo tema del [messaggio](http://www.vatican.va/roman_curia/pontifical_councils/interelg/documents/rc_pc_interelg_doc_20200417_ramadan-2020_it.html) che il Pontificio Consiglio per il Dialogo interreligioso ha indirizzato, ad aprile 2020, ai musulmani per il mese di Ramadan e Id Al-Fitr. Organizzato sin dal 2001 dal Consiglio congiunto di cattolici e musulmani in Polonia e dal Comitato della Conferenza episcopale polacca (Kep) per il dialogo con le religioni non cristiane, quest\u2019anno l\u2019evento si tiene esclusivamente in modalit\u00e0 virtuale a causa della pandemia da Covid-19. Alle ore 18.00, quindi, si terr\u00e0 una conferenza su YouTube durante la quale si rifletter\u00e0 sulla tutela dei luoghi di culto sia da parte cristiana che musulmana, si ricorderanno i defunti di entrambe le religioni e si dar\u00e0 lettura di alcuni passi sia della Bibbia che del Corano. L\u2019incontro on line si concluder\u00e0 con due preghiere, una musulmana ed una cattolica, ovvero il \u201cPadre Nostro\u201d, e con lo scambio del segno di pace. \u201cCome per molte religioni \u2013 [si legge in una nota del Consiglio congiunto](http://www.radawspolna.pl/index21DzIsl_osw.html) - i luoghi di culto nel cristianesimo e nell'Islam svolgono un ruolo importante: sono luoghi di incontro speciale con Dio e di condivisione di tale incontro con altre persone\u201d. Di qui, l\u2019invito a promuovere \u201cun sentimento di unit\u00e0, fratellanza, rispetto reciproco, nonch\u00e9 un senso di sicurezza\u201d, in quanto questi luoghi \u201cdovrebbero essere protetti in modo speciale\u201d. \u201cLa tutela collettiva\u201d di essi significa, infatti, \u201cmostrare rispetto per persone di fede diversa, fede in Dio che nobilita ogni persona, indipendentemente dalla forma di culto che ciascuno professa\u201d. Dal Consiglio congiunto arriva anche un monito: \u201cIl mondo moderno si sta allontanando dal mostrare rispetto reciproco\u201d, tanto che si verificano \u201cattacchi a chiese, moschee, sinagoghe e altri luoghi santificati dalle preghiere dei fedeli\u201d. Simili atti di violenza, continua la nota, \u201cnon solo dovrebbero essere condannati, ma anche ispirare la solidariet\u00e0 di tutti coloro che sono vicini a valori come l'amore per il prossimo e rispetto per gli altri\u201d. \u201cCristiani e musulmani dovrebbero opporsi a questo fenomeno con una sola voce\u201d, ribadisce l\u2019organismo congiunto, ricordando [il Documento sulla fratellanza umana](http://www.vatican.va/content/francesco/it/travels/2019/outside/documents/papa-francesco_20190204_documento-fratellanza-umana.html) firmato da Papa Francesco e dal Grande Imam di Al-Azhar nel febbraio 2019. \u201cLa protezione dei luoghi di culto, templi, chiese e moschee, \u00e8 un dovere garantito dalle religioni, dai valori umani, dalle leggi e dalle convenzioni internazionali \u2013 si legge nel Documento - Ogni tentativo di attaccare i luoghi di culto o di minacciarli attraverso attentati o esplosioni o demolizioni \u00e8 una deviazione dagli insegnamenti delle religioni, nonch\u00e9 una chiara violazione del diritto internazionale\u201d. Bisogna fare del tutto, conclude la nota del Consiglio congiunto, per \u201cgarantire che i luoghi di culto siano sempre sicuri, aperti non solo a coloro che in essi pregano, ma anche a tutte le persone che vi cercano rifugio e quiete, indipendentemente dalla fede che professano e da quale visione del mondo che rappresentano\u201d. Dal suo canto, Monsignor Henryk Ciereszko, presidente del Comitato della Kep per il dialogo con le religioni non cristiane, ribadisce: \u201cNella religione non c\u2019\u00e8 posto per la violenza, n\u00e9 per la distruzione dei luoghi di culto. Essi infatti sono espressione di riverenza verso Dio e di incontro con Lui, nella preghiera e nelle celebrazioni\u201d. (IP)\n26 gennaio - SPAGNA San Francesco di Sales. Messa in suffragio dei giornalisti deceduti nel 2020.\nL'arcivescovo di Barcellona, il cardinale Joan Josep Omella, ha presieduto ieri la celebrazione diocesana della festa di San Francesco di Sales (24 gennaio), patrono dei comunicatori, con una Messa in suffragio dei giornalisti deceduti nel 2020. Quest\u2019anno, segnato dalla pandemia di coronavirus, la celebrazione \u00e8 stata spostata al 25 gennaio nella parrocchia del Santo. Presenti alla celebrazione eucaristica, nel rispetto delle misure di sicurezza sanitarie per l'emergenza coronavirus, oltre alla stampa, i parenti e gli amici dei 23 giornalisti morti l\u2019anno scorso. Il cardinale Omella, congratulandosi con i giornalisti presenti, ha voluto ricordare la festa della conversione di San Paolo, un uomo \u201calla ricerca della verit\u00e0\u201d, \u201cun uomo colto che combatteva contro la falsit\u00e0\u201d, celebratasi ieri; e il messaggio del Santo Padre, nella festa di San Francesco di Sales, per la 55.ma Giornata Mondiale delle Comunicazioni Sociali, che coincide con la celebrazione della festa dell'Ascensione del Signore (24 maggio), in cui il Papa ha invitato i comunicatori a \u201cmettersi in movimento, andare a vedere, stare con le persone, ascoltarle, raccogliere le suggestioni della realt\u00e0, che sempre ci sorprender\u00e0 in qualche suo aspetto\u201d. Il cardinale Omella, dunque, alla luce delle parole del Santo Padre, ha sottolineato ai presenti che \"il giornalista che d\u00e0 la notizia deve capire i fatti dal luogo e dalla testimonianza. Perch\u00e9 quando si lavora in ufficio, scrivendo notizie osservate da terzi, si crea una distanza che allontana dai fatti ed \u00e8 pi\u00f9 facile cadere nelle fake news\". Il porporato, dunque, invitando i giornalisti a \"dare una qualit\u00e0 spirituale e umana alle notizie per avere una profondit\u00e0 che \u00e8 impossibile raggiungere se non si partecipa\", ha chiesto al Signore \u201cdi renderli pi\u00f9 presenti nella vita, nella gioia e nelle sofferenze\u201d delle persone, \u201cper vivere la comunione e non lo scontro cui a volte porta la notizia\u201d. Infine, l'arcivescovo di Barcellona ha comunicato i dati pubblicati dal Centro Studi d'Opinione della Generalitat de Catalunya, che registrano una rinascita della fede in Catalogna, in questo tempo di pandemia. Il numero di catalani che si dichiarano cattolici \u00e8 aumentato, infatti, di pi\u00f9 di 440.000 nel 2020, costituendo il 60% del totale della popolazione. Se a febbraio, poco prima del confinamento, il 54,2% si dichiarava cattolico (4.185.434); a dicembre questa percentuale \u00e8 salita al 59,9% (4.625.600), \"la cifra pi\u00f9 alta da cinque anni a questa parte\", ha affermato il porporato. \"In questi tempi di pandemia e di difficolt\u00e0, quando sembra che pi\u00f9 persone dubitino di Dio, siamo riusciti ad aumentare il numero dei cristiani\u201d ha affermato l\u2019arcivescovo di Barcellona. \u201cCon le sue virt\u00f9 e i suoi difetti, rispettiamo la Chiesa perch\u00e9 \u00e8 portatrice del messaggio di Ges\u00f9 Cristo\", ha concluso il cardinale. (AP)\n26 gennaio - AUSTRALIA Melbourne. Messa per apertura Anno giudiziario: appello a giustizia e misericordia\nGiustizia e misericordia: questi i due princip\u00ee fondamentali ricordati da padre Cameron Forbes, cappellano dell\u2019Associazione dei giuristi cattolici dell\u2019Arcidiocesi di Melbourne, in Australia. Luned\u00ec 24 gennaio, nella Cattedrale cittadina di San Patrizio, il religioso ha presieduto la tradizionale \u201cMessa rossa\u201d, ovvero la celebrazione per l\u2019apertura dell\u2019Anno giudiziario che veda la partecipazione dei giudici del Paese, vestiti con la toga e la parrucca, insieme ai professionisti del settore legale e delle loro famiglie. \u201cQuesta Messa \u2013\n[ha detto padre Forbes](https://melbournecatholic.org/news/justice-and-mercy-annual-red-mass-for-the-opening-of-the-legal-year) \u2013 serve a ricordare che operare nella giustizia \u00e8 pi\u00f9 di un lavoro: \u00e8 una vocazione alla ricerca della giustizia e della misericordia\u201d. Di qui, l\u2019invocazione allo Spirito Santo affinch\u00e9 ispiri l\u2019operato di tutti i giuristi e non solo: \u201cTutti noi abbiamo bisogno dei doni dello Spirito Santo\u201d, ha sottolineato padre Forbes. \u201cQuesta celebrazione \u2013 ha aggiunto - fa rivivere il sacrificio di Ges\u00f9 sulla Croce per noi, e ci ricorda che anche noi dobbiamo continuare a fare sacrifici per il bene comune\". \u201cLa professione legale e la Chiesa cattolica \u2013 ha ricordato il cappellano \u2013 condividono gran parte del loro Dna: la Chiesa, infatti, ha fortemente influenzato lo sviluppo della civilt\u00e0 occidentale, le sue istituzioni e i suoi sistemi legali. I giuristi di oggi, quindi, sentono che la loro vocazione legale porta avanti questo processo al servizio della giustizia e della misericordia\u201d. Da ricordare che la \u201cMessa rossa\u201d prende il suo nome dal fatto che il celebrante indossa i paramenti rossi, quelli consueti per le funzioni religiose che celebrano lo Spirito Santo. In passato, inoltre, i giudici dell\u2019Alta Corte indossavano toghe rosse. (IP)\n26 gennaio - AUSTRIA Caritas lancia l'allarme: la povert\u00e0 infantile peggiora in tutto il mondo\nLa Caritas indica le stime dell'UNICEF e di Save the Children secondo cui tra gli 86 e i 117 milioni di bambini in tutto il mondo potrebbero ricadere in una vita di estrema povert\u00e0 a causa della pandemia - in aggiunta ai 386 milioni di bambini che gi\u00e0 vivono una vita sotto la soglia di povert\u00e0 dal 2019. Anche nei Paesi pi\u00f9 ricchi del mondo, 76,5 milioni di bambini vivono in povert\u00e0 relativa. Inoltre, come effetto indiretto del Covid-19, si prevede che centinaia di migliaia di bambini moriranno prematuramente nei prossimi anni. Questo \u00e8 il risultato della mancanza di accesso alle cure mediche, della fame, delle gravidanze infantili o della violenza, informa la Caritas. La situazione della vita dei bambini nelle regioni di crisi \u00e8 particolarmente devastante. Oltre ai problemi causati dalla pandemia, molti bambini non sanno se stanno al sicuro a casa a causa di guerre e di combattimenti, o se potranno andare a scuola, secondo l'organizzazione umanitaria. Quando fuggono dalla guerra, i bambini vengono feriti o uccisi, separati dai loro genitori e parenti, o reclutati come soldati. Soprattutto le ragazze corrono il grande pericolo di essere sfruttate sessualmente durante e dopo i disastri, avverte la Caritas. Landau sottolinea: \"I bambini sono spesso i pi\u00f9 colpiti dalle crisi, e le conseguenze a lungo termine su di loro sono fatali\". Secondo la Caritas, la situazione di molti bambini \u00e8 migliorata dagli anni '90; anche il numero di bambini che crescono in estrema povert\u00e0 si \u00e8 dimezzato. Tuttavia, una persona su due colpita dalla povert\u00e0 estrema \u00e8 ancora un bambino. E anche se oggi pi\u00f9 bambini che mai frequentano la scuola, ci sono ancora circa 60 milioni di minori nel mondo che non possono nemmeno andare alla scuola primaria, spiega la Caritas Austria Secondo la Caritas, non ci sono prospettive positive nemmeno per il 2021: la stagnazione dei dati sulla povert\u00e0 \u00e8 lo scenario pi\u00f9 ottimistico, ma presumibilmente il numero di persone colpite dall\u2019indigenza continuer\u00e0 ad aumentare. Landau ha detto che non ci si deve rassegnare: \"Ogni bambino deve avere la possibilit\u00e0 di crescere in sicurezza, in modo che possa un giorno condurre una vita indipendente e felice come un adulto responsabile\". Landau ha citato come fattori chiave una casa sicura ed accogliente, pasti sufficienti ed equilibrati, assistenza e, soprattutto, istruzione. Caritas Austria sostiene ogni anno 90.000 bambini in tutto il mondo nell'apprendimento. Landau conclude: \"Possiamo e dobbiamo rafforzare questo aiuto e dobbiamo essere uniti sul tema dell'educazione e nella lotta contro la povert\u00e0\". (MG)\n25 gennaio - ETIOPIA Appello di Acs: servono aiuti nel Tigray dilaniato dal conflitto tra governo e indipendentisti\nSarebbero centinaia i morti nel Tigray, nel nord dell\u2019Etiopia, dove \u00e8 in corso un conflitto tra governo centrale e indipendentisti. La comunicazione, da circa tre settimane, \u00e8 precaria, mancano i collegamenti internet e non c\u2019\u00e8 linea telefonica. A lanciare l\u2019allarme \u00e8 Aiuto alla Chiesa che Soffre International che riporta le dichiarazioni della project manager Regina Lynch. \u201cLe notizie che riceviamo da coloro che hanno potuto visitare la zona sono terribili - afferma la manager di Acs -. Sono centinaia i cittadini che vengono uccisi nei conflitti della regione del Tigray. Nessuno sa con certezza il numero dei morti, ma ci \u00e8 stato detto che tra loro ci sono sacerdoti e leader della chiesa. Negozi, scuole, chiese e conventi sono stati saccheggiati e distrutti - prosegue Regina Lynch -. Migliaia di persone sono fuggite dalle loro case. Molti hanno varcato il confine con il Sudan, ma altri hanno cercato rifugio in zone remote, in montagna, senza acqua n\u00e9 accesso al cibo\u201d. L\u2019isolamento della regione rende molto difficile l\u2019invio degli aiuti e la project manager di Acs chiede sostegno perch\u00e9 possano essere alleviate le sofferenze di tante persone e si possa offrire conforto ai cristiani che vivono nell\u2019angoscia. \u201cAl momento \u00e8 quasi impossibile accedere alle informazioni - sottolinea Regina Lynch - ma stiamo cercando soluzioni per vedere come sostenere la Chiesa locale. Nel frattempo chiediamo a tutti di unirsi in preghiera per questo Paese, la sua Chiesa e la sua gente\u201d. Nella regione del Tigray circa il 95% della popolazione \u00e8 di etnia tigrina e appartiene alla Chiesa copta ortodossa etiope. Nei giorni scorsi si \u00e8 diffusa la notizia di un possibile assassinio di 750 persone, lo scorso novembre, in un assalto alla chiesa ortodossa di Santa Maria di Sion (Maryam Tsiyon) ad Aksum, ma Acs riferisce che non \u00e8 stato possibile verificare quanto accaduto realmente, date le comunicazioni limitate e l\u2019impossibilit\u00e0 degli spostamenti, e che potrebbe essersi verificato un altro massacro a dicembre, nella chiesa di Maryam Dengelat, con oltre cento vittime. Fonti di Acs affermano che, sebbene gli scontri abbiano portato alla morte di centinaia di cristiani, la violenza non \u00e8 motivata da motivi religiosi ma dal conflitto politico. A causa della pandemia di Covid-19 le elezioni parlamentari previste il 29 agosto scorso sono state rinviate a dopo la pandemia, ma il partito nazionalista Fronte popolare per la liberazione del Tigray (FPLT), all\u2019inizio di settembre, ha organizzato nel Tigray, in modo indipendente e senza il permesso del governo nazionale, elezioni regionali. Da qui la crisi politica che ha portato all\u2019intervento militare. A novembre lo scoppio dei combattimenti dopo l\u2019invio, da parte del primo ministro Abiy Ahmed, di truppe federali, che sarebbero state affiancate da truppe eritree, contro l\u2019FPLT. \u201c\u00c8 un problema politico, ma chi paga con la vita sono cittadini e civili\u201d evidenzia la project manager di Acs. (TC)\n25 gennaio - POLONIA Domenica della Parola di Dio. Monsignor G\u0105decki: \u201cLa Bibbia non \u00e8 Parola del passato, ma Parola viva e attuale\u201d\nLa Domenica della Parola di Dio vuole attirare l'attenzione sul fatto che la Bibbia \u201cnon \u00e8 Parola del passato, ma Parola viva e attuale, dove Dio stesso parla al suo popolo e Cristo stesso proclama il suo Vangelo\u201d. Lo ha affermato, ieri \u2013 si legge sulla pagina web dell\u2019Episcopato -, il presidente della Conferenza episcopale polacca, monsignor Stanis\u0142aw G\u0105decki, nella Messa, celebrata nella chiesa parrocchiale di Po\u0142ajewo, in occasione del 21.mo Incontro Internazionale degli Zampognari, nella Domenica della Parola di Dio. Istituita da Papa Francesco, nella Lettera apostolica in forma di Motu Proprio \u201cAperuit illis\u201d, la Domenica della Parola di Dio, che cade ogni anno la III Domenica del tempo ordinario, ha lo scopo - sottolinea il presule - di \u201ccontribuire a risvegliare la consapevolezza sul ruolo insostituibile della Sacra Bibbia nella vita dei credenti\u201d. \"Senza la Scrittura, gli eventi della missione di Ges\u00f9 e della Sua Chiesa sono impossibili da leggere\u201d spiega l'arcivescovo, e \u201cd'altra parte, senza che Cristo ci illumini, \u00e8 impossibile comprendere la profondit\u00e0 delle Scritture\u201d. Il presidente dell\u2019Episcopato ha dunque analizzato la Parola di Dio come una Parola che chiama alla conversione; che chiama a seguire Cristo; una Parola di ammonimento; e infine - nel contesto dell'incontro a Po\u0142ajevo - come una Parola che, arricchita dalla musica, \u201cha un grande potere di influenzare non solo i sensi dell'uomo, ma soprattutto la sua mente e il suo cuore, perch\u00e9 \u00e8 qui che Dio incontra l'uomo\u201d. Monsignor G\u0105decki, per concludere, ha invitato i fedeli ad \u201cascoltare la Parola del Signore e a meditarla, affinch\u00e9 viva in noi e ci parli tutti i giorni della nostra vita\u201d. (AP)\n25 gennaio - MOZAMBICO \u201cNei campi profughi tra la paura e il dolore\u201d. Il racconto di un missionario Cavanis in servizio a Macomia\n\u201cProseguono incessanti gli attacchi armati con l\u2019obiettivo di allontanare la popolazione. La situazione \u00e8 drammatica, viviamo costantemente nella paura di essere colpiti\u201d: E\u2019 la testimonianza di Padre Jeancy Kayaba, unico missionario in Mozambico della Congregazione delle Scuole di Carit\u00e0, comunemente nota come \u201cIstituto Cavanis\u201d. Il sacerdote racconta che: \u201cDopo le tristi notizie inviate alla fine dello scorso anno sull\u2019attivit\u00e0 della missione a Macomia, purtroppo lo scenario non \u00e8 cambiato. Permane lo stato di insicurezza soprattutto nelle aree settentrionali e centrali del paese. A farne le spese, le comunit\u00e0 dei distretti di Palma e Mocimboa da Praia. Aree, peraltro, ricche di gas naturale e petrolio\u201d. Padre Kayaba rivela che \u201cIn questi giorni si vive in uno stato di calma apparente, tanto \u00e8 vero che alcune persone stanno tornando a causa dell\u2019alto costo della vita nelle citt\u00e0 in cui si sono rifugiate. Ma serpeggia costantemente il timore di esseri sorpresi dagli insorti\u201d. Nonostante il disagio e le difficolt\u00e0, il missionario Cavanis continua il suo servizio pastorale a supporto della locale Parrocchia di Santa Cecilia de Ocua. \u201cPresiedo le celebrazioni, partecipo agli esercizi spirituali e organizzo le visite alle comunit\u00e0 dei diversi villaggi. Inoltre, sotto la guida del nostro vescovo (Mons. Luiz Fernando Lisboa, vescovo di Pemba ndr), insieme alle suore carmelitane di San Giuseppe, che fanno parte della nostra equipe missionaria, mi reco nei campi dove vivono i rifugiati e l\u00ec celebro la Santa Messa. Con queste persone condividiamo quel poco di cui disponiamo, senza distinzione alcuna di etnia o religione\u201d spiega il sacerdote. \u201cIl 10 gennaio scorso\u201d continua \u201csiamo stati nel campo di Metoro, nel distretto di Ancuabe, mentre il 15 e il 16 ci siamo spostati verso nord, nei centri accoglienza di Marupa, nel distretto di Chiure. Qui, in particolare, ci siamo fermati a parlare con le comunit\u00e0 per incoraggiarle e per comprendere meglio i motivi di tanta violenza. Nei prossimi giorni arriveremo a Pemba, citt\u00e0 che ospita anch\u2019essa gli sfollati di Macomia\u201d. L\u2019auspicio del sacerdote \u00e8 quello del raggiungimento di una pace duratura anche se gli ostacoli da superare saranno molti. Ma non per questo, il servizio e l\u2019assistenza verranno meno: \u201cSiamo riusciti a formare un gruppo di ragazzi e un coro parrocchiale. Tra tante macerie e buio, c\u2019\u00e8 anche una piccola luce che ci regala speranza. Il giorno della fuga da Macomia per raggiungere Mentepuez (altro campo profughi) \u00e8 nato un bambino. I genitori lo hanno chiamato Marcos Cavanis, il nome di uno dei nostri fondatori\u201d. L\u2019Istituto a cui appartiene Padre Jeancy Kayaba \u00e8 stato fondato a Venezia dai fratelli, Marco e Antonio Cavanis, all\u2019inizio dell\u2019800. I due sacerdoto diedero inizio alla prima scuola gratuita per il popolo e da allora in poi la loro vita fu caratterizzata da una lunga, faticosa azione di promozione cristiana e culturale dei giovani. Da oltre trent\u2019anni la congregazione \u00e8 presente in vari paesi con attivit\u00e0 apostoliche parrocchiali e di assistenza ai ceti pi\u00f9 poveri. (DD)\n25 gennaio - BRASILE Rapporto della pastorale carceraria sulla situazione delle carceri durante la pandemia: in netto aumento la tortura\nCon il Covid-19, oltre ai morti per il virus, sono nettamente aumentati anche i casi di tortura nelle carceri in Brasile. \u00c8 quanto emerge dall\u2019ultimo\n[Rapporto della Pastorale carceraria della Conferenza episcopale brasiliana (Cnbb)](https://carceraria.org.br/wp-content/uploads/2021/01/Relatorio_2020_web.pdf) presentato venerd\u00ec scorso, secondo il quale i casi denunciati nel 2020 sono cresciuti di quasi il doppio rispetto a quelli registrati nel 2019. Tra il 15 marzo e il 31 ottobre 2020, la Pastorale penitenziaria brasiliana, che pubblica il rapporto dal 2010, ha infatti ricevuto 90 denunce di casi di tortura, contro le 53 dello stesso periodo dell\u2019anno precedente. I dati confermano che la tortura \u201cnon \u00e8 una cosa del passato in Brasile, ma qualcosa di presente nella vita delle persone detenute in Brasile\u201d, afferma Lucas Gon\u00e7alves, referente della Pastorale carceraria brasiliana, che parla di una vera e propria \u201cpandemia della tortura\u201d nelle prigioni del Paese. Le violenze comprendono aggressioni fisiche, ma anche trattamenti degradanti e privazioni, come quella dell\u2019ora d\u2019aria. Il rapporto segnala in particolare negligenze nell\u2019erogazione dell\u2019assistenza sanitaria, di cibo o di articoli per l\u2019igiene personale: quasi il 75% delle 90 denunce riguardano la violazione del diritto fondamentale alla salute. Le violazioni avvengono nella quasi totale indifferenza delle istituzioni. La maggior parte delle denunce inoltrate alle autorit\u00e0 giudiziarie non hanno avuto seguito con il pretesto del sospetto che le accuse fossero false. Spesso lo Stato si rifiuta persino di indagare sulle denunce, tanto che solo in 16 casi essa ha ricevuto notizie sulle denunce e solo in 8 casi \u00e8 stata condotta un\u2019ispezione nelle carceri. L\u2019impatto della pandemia del Covid-19 \u00e8 stato particolarmente drammatico nelle carceri brasiliane che, con 800mila detenuti e detenute, sono al terzo posto nel mondo per popolazione carceraria dopo Cina e Stati Uniti. Il rapporto denuncia un vero e proprio \u201cmassacro\u201d: solo tra maggio e giugno, durante il primo picco della pandemia, nelle carceri brasiliane si \u00e8 registrato un aumento del 100% dei morti, mentre nello stesso periodo i contagi sono cresciuti dell\u2019800%. Secondo la Pastorale carceraria, che punta il dito anche contro la politica negazionista del Governo federale nella lotta al Covid-19, la pandemia non ha fatto che mettere ancora pi\u00f9 in evidenza le criticit\u00e0 e la \u201ccrudelt\u00e0 ontologica\u201d del sistema carcerario in Brasile, e il carattere fondamentalmente \u201crazzista\u201d del suo sistema penale. Basti considerare che pi\u00f9 del 60% dei detenuti \u00e8 afro-americano, mentre i bianchi rappresentano il 37% (in Brasile il 53,6% della popolazione brasiliana \u00e8 nera, il 45,4 bianca). Sono proprio loro le principali vittime dell\u2019attuale crisi sanitaria nel Paese. Ed \u00e8 su questa realt\u00e0 drammatica che vuole gettare luce il rapporto per ribadire ancora una volta l\u2019urgenza di riformare il sistema e che un\u2019alternativa al carcere \u00e8 possibile. (LZ)\n25 gennaio - VIETNAM Inaugurato nuovo Centro Pastorale nella diocesi di Phat Diem\n\u00c8 situato accanto alla Cattedrale di Phat Diem, nel Vietnam settentrionale, il nuovo Centro pastorale inaugurato il 21 gennaio. La struttura \u00e8 \u2013 nelle parole dell\u2019Amministratore apostolico locale, l'arcivescovo Joseph Nguyen Nang,\n[citato dall\u2019agenzia Ucanews](https://www.ucanews.com/news/new-pastoral-center-inaugurated-in-northern-vietnam/91140) - il risultato del lavoro di \u201ctutto il clero locale, dei religiosi e dei laici che hanno collaborato strettamente nel pregare, costruire e dare enormi contributi a questa costruzione\u201d. Trentamila, infatti, le famiglie locali che, nel corso di due anni, hanno donato ciascuna una piccola cifra per permettere la realizzazione del Centro, sostenuta anche da altri benefattori al di fuori della diocesi. Celebrando la Santa Messa di inaugurazione della struttura, l\u2019Arcivescovo ha quindi esortato i fedeli a vivere l\u2019evento come \u201cun giorno storico per migliorare la vita di fede e le attivit\u00e0 pastorali della diocesi, nonch\u00e9 per testimoniare l\u2019amore di Dio e portare i valori cristiani ad altre persone\u201d. Il Centro \u00e8 denominato \u201cNha Chung\u201d, ovvero \u201ccasa comune\u201d, l\u2019appellativo con cui i cattolici locali chiamano sia le residenze episcopali che i luoghi in cui si svolgono le attivit\u00e0 pastorali. Articolato su quattro piani che includono una cappella, sale polivalenti e diverse stanze, l\u2019edificio verr\u00e0 utilizzato per ritiri spirituali, corsi di formazione e altre attivit\u00e0 pastorali destinate a sacerdoti, religiosi e laici. La struttura \u2013 ha spiegato ancora Monsignor Nguyen Nang \u2013 fa parte del piano decennale che la Chiesa vietnamita ha intrapreso per celebrare sia il 125.mo anniversario della diocesi di Phat Diem, che cadr\u00e0 nel 2026, sia il 400.mo anniversario dell\u2019arrivo del cattolicesimo nel Paese, che verr\u00e0 commemorato nel 2027. (IP)\n25 gennaio PER\u00d9 \"Ecologia integrale nella foresta peruviana\": progetto di formazione di Caritas Selva Central e Caritas Spagna\n\"Ecologia integrale nella foresta peruviana\": \u00e8 il progetto lanciato da Caritas Selva Central, in collaborazione con Caritas Spagna, allo scopo di \"contribuire all'esigibilit\u00e0 dei diritti dei popoli indigeni\" e alla \"realizzazione di politiche pubbliche interculturali e di recupero dell'ecosistema amazzonico\", principalmente nelle regioni di Junin, Pasco e Ucayali. Un progetto, dunque, che vuole rafforzare lo sviluppo socio-ambientale delle popolazioni indigene Ash\u00e1ninca e Yanesha, garantendo i loro diritti territoriali, ambientali, alimentari e di uguaglianza di genere nelle province di Oxapampa e Chanchamayo. Il progetto nasce \u2013 ha spiegato Wolmar Bernuy, segretario generale della Caritas Selva Central, sulla pagina web di Caritas Per\u00f9 - in sostegno delle popolazioni indigene, che quotidianamente si trovano ad \"affrontare la deforestazione dei loro suoli (perdita di biodiversit\u00e0) e la scarsa produzione (insicurezza alimentare), cos\u00ec come la perdita della loro identit\u00e0 culturale e la limitata partecipazione politica\". La Caritas, dunque, coordinandosi con 80 leader di organizzazioni indigene, la Federazione delle Comunit\u00e0 Native Yanesha - FECONAYA e l'Associazione delle Comunit\u00e0 Native Ashaninca di Palcazu \u2013 ANAP, nonch\u00e9 i funzionari del sistema giudiziario e i funzionari del governo locale, provinciale e regionale, ha coinvolto 942 indigeni di sei comunit\u00e0 - Loma Linda, Shiringamazu, Tsachopen, El Milagro, Hanswald e Santa Rosa de Chivis -, in corsi di formazione su coltivazioni agricole, territorialit\u00e0, governance ambientale e modelli di sviluppo, per far s\u00ec che \u201cqueste persone possano assumere la leadership ed essere protagonisti del loro stesso sviluppo\", ha spiegato Bernuy. \"Ringraziamo Caritas Spagna e le Organizzazioni Indigene per aver camminato assieme a noi e per averci permesso di continuare ad accompagnarle in questo processo verso un'ecologia integrale\", ha concluso Bernuy. (AP)\n25 gennaio BOLIVIA Monsignor Gualberti: in tempo di pandemia e di campagna elettorale diamo priorit\u00e0 alla salvaguardia della vita e della salute\nL'arcivescovo di Santa Cruz de la Sierra, monsignor Sergio Alfredo Gualberti Calandrina, ieri, nella sua omelia, pronunciata nella Cattedrale di San Lorenzo, - si legge sulla pagina web dell\u2019Episcopato - ha affermato che in questi tempi molto difficili e complessi, per la crescita esponenziale dei contagi di coronavirus e la campagna elettorale nel Paese, i boliviani sono chiamati a dare priorit\u00e0 alla salvaguardia della vita e della salute e ad essere pronti a sacrificare altri beni e interessi. \"Questo implica, da parte di tutti, - ha spiegato il presule - la responsabilit\u00e0 morale di rispettare le misure di sicurezza e sanitarie stabilite e, da parte delle autorit\u00e0, di assegnare personale, strutture e risorse economiche per migliorare i servizi sanitari nel Paese e garantire l'assistenza sanitaria a tutti i cittadini\u201d. In vista delle elezioni amministrative, il 7 marzo 2021, inoltre, l'arcivescovo di Santa Cruz ha ricordato anche agli attori coinvolti nella campagna elettorale, ai media e ai social, la loro responsabilit\u00e0 morale e li ha invitati a \u201cnon favorire un'atmosfera di tensione e di lotta che interferisca o metta in ombra l'impegno per la salute e la vita\u201d. Essi dovrebbero, invece, impegnarsi a \u201ccreare un clima di serenit\u00e0, di dialogo, di comunione e pace che favorisca l'attuazione delle misure necessarie per contrastare il contagio\u201d. (AP)\n25 gennaio - EUROPA 29 gennaio, \u201cNext Generation Edu\u201d, convegno on line organizzato da Don Bosco International\n\u201cVolete fare una buona azione? Educate i giovani! Volete compiere un atto santo? Educate i giovani! In verit\u00e0, ora e per il futuro, tra le cose sante, questa \u00e8 la pi\u00f9 santa\u201d: diceva cos\u00ec San Giovanni Bosco, fondatore della Congregazione Salesiana e noto per il suo carisma formativo nei confronti dei ragazzi. A ridosso della memoria liturgica della sua scomparsa, che si celebra il 31 gennaio, il \u201cDon Bosco International\u201d (Dbi), ovvero l\u2019ufficio salesiano che si occupa di promuovere i diritti dei giovani presso le istituzioni europee, ha organizzato un convegno intitolato \u201cNext Generation Edu \u2013 L\u2019educazione per il futuro dell\u2019Europa\u201d. L\u2019incontro si terr\u00e0 il 29 gennaio dalle 12.00 all3 13.30 in modalit\u00e0 virtuale e vedr\u00e0 numerosi interventi, tra cui il messaggio di David Maria Sassoli, presidente del Parlamento Europeo, e le testimonianze di Salesiani impegnati nel settore educativo di vari Paesi del mondo. A concludere l\u2019incontro sar\u00e0 don Miguel Angel Garcia Morcuende, presidente del Dbi e consigliere generale dei Salesiani per la Pastorale giovanile. \u201cNel bel mezzo di una pandemia globale \u2013\n[informa una nota del Dbi](http://donboscointernational.eu/wp-content/uploads/2021/01/DBI-Next-Generation-Edu-ITA.pdf) - l\u2019educazione dei giovani \u00e8 un tema centrale in Europa\u201d sul quale \u00e8 sempre pi\u00f9 necessaria \u201cuna riflessione\u201d, in particolare per \u201csensibilizzare l\u2019opinione pubblica sulle potenzialit\u00e0\u201d di questo settore e sull\u2019attenzione necessaria ai \u201cpi\u00f9 vulnerabili\u201d. Guardando, poi, agli Obiettivi di sviluppo sostenibile e al Patto globale per l\u2019educazione, [sostenuto da Papa Francesco](http://www.vatican.va/content/francesco/it/messages/pont-messages/2019/documents/papa-francesco_20190912_messaggio-patto-educativo.html), i Salesiani mirano a fare in modo che, \u201criducendo le disuguaglianze e prevenendo la discriminazione attraverso un\u2019educazione di qualit\u00e0 e inclusiva, nessun minore e nessun giovane sia lasciato indietro in Europa\u201d. Il convegno si propone, nello specifico, di \u201cmettere in evidenza alcune delle buone pratiche e delle alleanze esistenti, in Europa e nel resto del mondo, per costruire societ\u00e0 a misura di minori e giovani\u201d, con \u201cun approccio basato sui diritti\u201d. In quest\u2019ottica, il Dbi esorta a rafforzare le garanzie per le prossime generazioni ed incoraggia gli Stati membri dell\u2019Ue a fare del loro meglio per \u201craggiungere i ragazzi pi\u00f9 vulnerabili che non hanno un lavoro, un\u2019istruzione o una formazione\u201d, assicurando loro \u201cun approccio olistico all\u2019educazione ed allo sviluppo umano integrale\u201d. \u201cCome diceva Don Bosco, al di l\u00e0 del trasferimento di competenze, l\u2019educazione \u00e8 una questione di cuore \u2013 conclude la nota salesiana - Il futuro dell\u2019Europa ha bisogno di immaginazione, di un\u2019educazione di qualit\u00e0 e inclusiva, perch\u00e9 bambini e i giovani del continente sognano di osare e noi dobbiamo osare sognare con loro\u201d. (IP)\n25 gennaio - ITALIA 27 gennaio, in preghiera per Usa e Africa \u201cnello spirito di Assisi\u201d\nGli Stati Uniti che hanno visto, ai primi di gennaio, l\u2019assalto al Palazzo del Congresso in un clima di tensione sociale e politica; ma che l\u2019Africa che vede disordini e proteste violente di diversi Paesi tra cui la Repubblica Centrafricana, la Nigeria, l\u2019Uganda e il Niger: sono queste le regioni del mondo che mercoled\u00ec 27 gennaio saranno al centro delle preghiere della diocesi di Assisi \u2013 Nocera Umbra \u2013 Gualdo Tadino. L\u2019appuntamento, a cadenza mensile, ricorda lo storico incontro interreligioso di preghiera per la pace, tenutosi il 27 ottobre 1986 proprio nella citt\u00e0 di San Francesco. \u201cL\u2019anno nuovo \u2013\n[scrive in una nota](http://www.diocesiassisi.it/spirito-di-assisi-preghiera-per-gli-stati-uniti-e-per-lafrica/) il vescovo locale, Monsignor Domenico Sorrentino - si \u00e8 inaugurato nel segno delle cifre allarmanti della pandemia da Covid-19, che ancora mette a dura prova tutte le regioni del mondo\u201d. Per questo, il presule esorta i fedeli a \u201csupplicare il Signore perch\u00e9 ci faccia superare questa tremenda crisi, in una solidariet\u00e0 universale che non lasci dietro nessuno\u201d. Uguali preghiere vengono chieste per \u201ci fenomeni di aggressivit\u00e0 e di violenza\u201d esplosi in diversi Paesi del mondo e che \u201cci amareggiano e preoccupano\u201d, spiega ancora Monsignor Sorrentino, auspicando \u201cun cammino lungo la via della giustizia e della pace\u201d per gli Stati Uniti e per l\u2019Africa. Le popolazioni locali raggiungano la riconciliazione grazie \u201calla conversione del cuore dei violenti e l\u2019orientamento dei governanti verso il bene\u201d comune, conclude il presule. Da ricordare che, a causa dell\u2019emergenza sanitaria, mercoled\u00ec non \u00e8 previsto un momento di preghiera collettivo, ma ogni fedele, cattolico o appartenente ad altra confessione o religione, \u00e8 invitato a pregare per le suddette intenzioni. (IP)\n25 gennaio - MOZAMBICO Appello della Ceta alla preghiera per la pace nel Paese\nUna preghiera per il Mozambico. Per una pace duratura, perch\u00e9 cessi la violenza, per la guarigione delle ferite provocate dalla colonizzazione e dalle guerre civili, perch\u00e9 i leader religiosi ricerchino la pace. A chiederla \u00e8 la Conferenza delle Chiese di tutta l\u2019Africa (Ceta) che lancia un appello alla famiglia ecumenica. \u201cContinuiamo a ricevere notizie inquietanti sul Mozambico circa il conflitto armato - si legge in una lettera firmata dal segretario generale della Ceta, il reverendo Fidon Mwombeki -. Le province centrali di Sofala e Manica soffrono ancora brutali attacchi. La morte di persone innocenti e la distruzione di case e di fonti di sostentamento si sono susseguite senza sosta\u201d. La violenza politica che sarebbe stata perpetrata dal partito della Renamo, la Resistenza Nazionale Mozambicana, l\u2019insurrezione islamica esplosa nel 2007, soprattutto nel nord del Paese, dove estremisti religiosi hanno incitato a violenti e terribili attacchi contro la popolazione che ha subito saccheggi e roghi, stanno sconvolgendo la nazione. Migliaia di persone sono state costrette a lasciare le proprie case per cercare zone pi\u00f9 sicure e il numero degli sfollati interni continua ad aumentare. Si contano pi\u00f9 di due milioni di sfollati che vivono in condizioni deplorevoli, specifica l\u2019appello della Ceta, per di pi\u00f9 nel contesto della pandemia di Covid-19, che in Mozambico, ad oggi, registra 32.418 casi e 305 morti. Tutto ci\u00f2 aggrava una situazione gi\u00e0 indebolita dalle conseguenze dei cicloni tropicali del 2019 sull\u2019economia e sulla vita delle popolazioni. La Ceta teme possano scaturire instabilit\u00e0 e disordini, con il conseguente rallentamento degli sforzi del governo per la ricostruzione post-ciclone. Di fonte a tutto questo, la Conferenza delle Chiese di tutta l\u2019Africa, che da tempo cerca di accompagnare le Chiese e la popolazione del Mozambico nella ricerca di una pace, di una giustizia e di una democrazia durature, esprime solidariet\u00e0 ai mozambicani, invita alla preghiera e invoca Dio perch\u00e9 conduca l\u2019Africa alla pace e alla giustizia. (TC)\n25 gennaio - COREA DEL SUD L\u2019arcidiocesi di Seoul apre una mensa per i poveri nella Cattedrale di Myeongdong\nL\u2019arcidiocesi di Seoul ha lanciato nei giorni scorsi un nuovo progetto \u2013 riporta UCA News -, il Myeongdong Babjib, una mensa per i poveri nella Cattedrale di Myeongdong, impegnandosi, assieme alla divisione Energia e Chimica della SK Group, azienda coreana leader nell'industria chimica e cinematografica, a distribuire 1.400 pranzi al sacco ai senzatetto, ogni mercoled\u00ec, venerd\u00ec e domenica. In questa occasione, il cardinale Andrew Yeom Soo-jung, arcivescovo di Seoul, ha esortato tutti i fedeli coreani a \"tendere la mano ai poveri\". \"\u00c8 una chiamata per tutti noi a impegnarci nella cura dei poveri come un'unica famiglia umana\u201d ha affermato. \u201cLa mensa per i poveri \u00e8 il posto giusto per raggiungere coloro che vivono nei bassifondi del mondo e per condividere il nostro cibo in modo che nessuno soffra la fame. Spero che la mensa diventi un luogo che offra un vero aiuto e servizio a chi ne ha bisogno\" ha aggiunto. Inoltre, padre Matthias Hur Young-yup, portavoce dell'arcidiocesi di Seoul, ha riferito ad UCA News come il cardinale Yeom speri che la mensa per i poveri non solo distribuisca pasti ai senzatetto, ma fornisca loro anche un'opportunit\u00e0 per diventare soggetti attivi nella loro vita e membri della societ\u00e0. \"Potrebbe dare ai senzatetto l'accesso a luoghi sicuri per lavarsi e fare il bucato - ha spiegato -, e offrire loro opportunit\u00e0 di lavoro in modo che possano reintegrarsi nella societ\u00e0\". Infine, padre Francis Kim Jeong-hwan, direttore esecutivo dell\u2019organizzazione, che fa parte di Caritas Seoul, \u201cOne Body One Spirit\u201d (OBOS), fondata dal defunto cardinale Stephen Kim Sou-hwan, nel 1988, - impegnata, fra le altre cose, nella cooperazione internazionale allo sviluppo e nell\u2019assistenza sociale -, ricordando la visita del Papa alla Cattedrale, nel 2014, e il suo invito ad essere \u201clievito\u201d, come si legge nel Vangelo, ha auspicato che la mensa per i poveri possa essere, appunto, come lievito e contribuisca a cambiare la Chiesa e la societ\u00e0 \u201cin un mondo di amore\u201d. (AP)\n25 gennaio - FILIPPINE Assassinato un sacerdote nell\u2019isola di Mindanao\nUn sacerdote cattolico filippino \u00e8 stato ucciso domenica mattina da un gruppo di uomini armati vicino alla citt\u00e0 di Malaybalay, nell\u2019isola di Mindanao nel sud dell\u2019arcipelago. Don Rene Bayang Regalado, 42 anni, stava facendo rientro nel Seminario del \u201cSt. John XXIII College\u201d, nel villaggio di Patpat, nelle cui vicinanze \u00e8 stato ritrovato il cadavere, a pochi metri dalla vettura che guidava. A lanciare l\u2019allarme alla polizia i confratelli del seminario dopo avere udito colpi di arma da fuoco. Sul corpo sono stati riscontrate contusioni a un occhio, come se fosse stato colpito prima della morte. Inoltre il braccio sinistro era legato da un laccio bianco. Dopo il sopralluogo della polizia, la macchina \u00e8 stata portata al commissariato per le indagini della scientifica. Terminata l\u2019autopsia, don Regalado sar\u00e0 trasferito nella cattedrale di Malaybalay dove si svolgeranno i funerali. Ferma condanna e profondo cordoglio per l\u2019omicidio sono stati espressi dalla diocesi di Malaybalay che in un\n[messaggio](https://www.facebook.com/DioceseofMalaybalay/photos/a.693999790996838/1194457294284416/?type=3) su Facebook ha invitato i fedeli a pregare per la famiglia e per la rapida individuazione dei responsabili. Don Regalado era stato ordinato sacerdote nel 2007 dopo avere svolto la sua formazione al Seminario San Giovanni XXIII e conseguito la licenza Teologia al San Isidoro College, concludendo i suoi studi teologici presso il Seminario teologico San Giovanni Maria Vianney a Cagayan de Oro City. Il suo omicidio potrebbe essere legato al suo impegno sociale a favore degli agricoltori locali. Prima di essere ucciso aveva infatti ricevuto minacce di morte. Secondo quanto riferisce l\u2019agenzia dei vescovi [Cbcpnews](https://cbcpnews.net/cbcpnews/priest-shot-dead-in-malaybalay/) , don Regalado \u00e8 il quarto sacerdote cattolico a essere ucciso nelle Filippine dal dicembre 2017. Il 10 giugno 2018 due uomini armati avevano sparato contro padre Richmond Nilo nella cappella di Nuestra Se\u00f1ora de la Nieve a Saragozza, nella provincia di Nueva Ecija, circa cento chilometri a nord di Manila. Il 29 aprile precedente, padre Mark Ventura, 37 anni, era stato ucciso, sempre a colpi di arma da fuoco, dopo aver celebrato la Messa nella provincia settentrionale di Cagayan, mentre il 4 dicembre, il settantaduenne padre Marcelito Paez era rimasto vittima di un attacco nella citt\u00e0 di Jaen, nella provincia di Nueva Ecija, dopo aver facilitato il rilascio di un prigioniero politico. (LZ)\n25 gennaio MONDO \u2013 Conversione di San Paolo. La folgorazione di Saulo e la luce di Caravaggio. La travagliata storia della tela di Santa Maria del Popolo\n\u201cMentre ero in viaggio e mi stavo avvicinando a Damasco, verso mezzogiorno, all\u2019improvviso una grande luce dal cielo sfolgor\u00f2 attorno a me; caddi a terra e sent\u00ec una voce che mi diceva: \u00abSaulo, Saulo, perch\u00e9 mi perseguiti?\u00bb. Il racconto della conversione di Paolo negli Atti degli Apostoli \u00e8 fedelmente riprodotto su tela tra il 1600 e il 1601 da Caravaggio. Nella celebre tela conservata nella Cappella Cerasi di Santa Maria del Popolo a Roma, Michelangelo Merisi assolve in pieno al compito dell\u2019arte sacra, di porsi al servizio della trasmissione della Parola di Dio. \u201cCaravaggio non \u00e8 un rivoluzionario, non stravolge le regole dell\u2019arte sacra, ma elabora un sistema innovativo\u201d, spiega Rodolfo Papa, pittore, storico dell\u2019arte ed esperto del grande maestro italiano. \u201cLa narrazione del testo sacro \u00e8 il modello a cui aderire e Caravaggio nel solco della tradizione riesce a far emergere la sua cifra stilistica: il rapporto luce \u2013ombra\u201d. La tela della Cappella Cerasi \u00e8 il risultato di una faticosa elaborazione artistica. Il pittore infatti si vide rifiutare una prima versione, nota come Pala Odescalchi. \u201cIn essa \u2013 ricorda Rodolfo Papa \u2013 venne riscontrato un errore teologico. Traendo ispirazione dagli affreschi michelangioleschi della Cappella Paolina in Vaticano, Caravaggio raffigura un dialogo tra Cristo e Saulo, disarcionato da cavallo. Ges\u00f9 irrompe nello spazio pittorico, spezzando un ramo di pioppo. Un soldato si difende con uno scudo e alza la lancia. E\u2019 una lotta durante la quale l\u2019essere umano sembra soccombere. Quest\u2019irruenza provoc\u00f2 la domanda: Saulo \u00e8 libero o costretto di fronte alla chiamata?\u201d. La necessit\u00e0 di una corretta e immediata comprensione del tema della grazia e del libero arbitrio in epoca di riforma cattolica comport\u00f2 la decisione di elaborare una nuova versione dell\u2019opera. Da qui ebbe origine la tela pi\u00f9 intima della Cappella Cerasi in cui \"\u00e8 raccontata l\u2019adesione di Saulo alla chiamata. Paolo abbraccia Colui che sta vedendo ad occhi chiusi, ma che \u00e8 nascosto al nostro sguardo. Cristo, il crocifisso, non \u00e8 presente fisicamente, ma \u00e8 rappresentato da un\u2019inondazione di luce. Colui che diverr\u00e0 Apostolo delle genti \u00e8 steso ai piedi del cavallo, la sua vanagloria \u00e8 atterrata . E\u2019 divenuto parvulus, piccolo ed \u00e8 vestito da soldato romano: la conversione avviene infatti mentre era intento a catturare e punire gli ebrei convertiti al cristianesimo. D\u2019ora in avanti Cristo diverr\u00e0 la sua guida\u201d. Nel solco della tradizione pittorica d\u2019Occidente da Giotto ai fiamminghi, da Leonardo a Tiziano, il Figlio di Dio \u00e8 luce. Caravaggio, maestro del contrasto luce-ombra, riesce a riempire la tela della presenza del Risorto. (PO)\n25 gennaio - MONDO L\u2019Onu vuole azioni concrete per la protezione dei siti religiosi e condanna qualunque atto volto a distruggere o danneggiare luoghi di culto\nL\u2019Assemblea Generale delle Nazioni Unite ha invitato il segretario generale Ant\u00f3nio Guterres a convocare una conferenza mondiale per mobilitare il sostegno politico al Piano d\u2019azione Onu per la protezione dei siti religiosi. L\u2019idea, riferisce il portale delle Nazioni Unite, scaturisce dalla necessit\u00e0 di un\u2019azione globale, in una logica di prevenzione e responsabilit\u00e0, contro atti commessi in situazioni di conflitto o in tempo di pace, da attori statali e non e da gruppi terroristici. Con la risoluzione \u201cPromuovere la cultura della pace e della tolleranza per la protezione dei siti religiosi\u201d, presentata dall\u2019Arabia Saudita gioved\u00ec scorso alla 50.ma riunione plenaria della 75.ma sessione, l\u2019Assemblea Generale ha chiesto, per la conferenza mondiale, il coinvolgimento di entit\u00e0 delle Nazioni Unite, stati membri, personalit\u00e0 politiche, leader religiosi, organizzazioni religiose, media, societ\u00e0 civile e altri soggetti interessati. Ricordando che il 20% dei beni iscritti nella Lista del Patrimonio Mondiale dell\u2019Unesco sono di natura religiosa o spirituale, l\u2019Assemblea Generale ha rilevato che \u201csiti religiosi e oggetti rituali sono sempre pi\u00f9 spesso oggetto di attacchi da parte di terroristi e milizie fuorilegge\u201d, a seguito dei quali vengono alterati, completamente distrutti, rubati e immessi nel traffico illecito. Da qui la condanna di questi atti e di quelli volti a far scomparire o a trasformare con la forza qualunque sito religioso. Per l\u2019Assemblea Generale il dibattito \u201caperto, costruttivo e rispettoso\u201d di idee e il dialogo interreligioso, interconfessionale e interculturale a livello locale, nazionale, regionale e internazionale possono svolgere un ruolo positivo nella lotta contro l\u2019intolleranza religiosa e l\u2019incitamento all\u2019odio e alla violenza. Elaborato dall\u2019Alleanza delle civilt\u00e0 delle Nazioni Unite, il Piano d\u2019azione per la protezione dei siti religiosi, per il quale l\u2019Assemblea Generale vuole impegni concreti, si articola attorno al tema \u201cUniti e solidali: esercitare il proprio culto nella pace e nella sicurezza\u201d. (TC)\n25 gennaio - AMERICA LATINA Assemblea Celam. Cardinale Oullet: segno profetico per il futuro della Chiesa\n\u201cUn segno profetico per il futuro della Chiesa\u201d: cos\u00ec in un\n[messaggio, il Cardinale Marc Ouellet, presidente della Pontificia Commissione per l'America Latina](https://prensacelam.org/2021/01/24/mensaje-del-presidente-de-la-cal-en-la-presentacion-de-la-asamblea-eclesial-de-america-latina-y-el-caribe/) (Cal), definisce l\u2019Assemblea ecclesiale dell\u2019America Latina e Caribe che \u00e8 stata presentata ieri, 24 gennaio, dal Celam (Consiglio episcopale latinoamericano). L\u2019evento avr\u00e0 poi luogo dal 21 al 28 novembre prossimi a Citt\u00e0 del Messico, sul tema \u201cSiamo tutti discepoli missionari in uscita\u201d. \u201cVi invito a pensare alla cultura delle vocazioni in America Latina \u2013 ha detto il porporato ai partecipanti alla presentazione - Se vogliamo veramente lavorare insieme, rispettando la diversit\u00e0 dei carismi, dobbiamo sviluppare ulteriormente una cultura vocazionale che tocchi tutte le vocazioni di vescovi, laici e persone consacrate\u201d. Dal porporato, infine, l\u2019augurio e la preghiera affinch\u00e9 l\u2019Assemblea abbia successo. Al saluto del presidente della Cal ha fatto eco quello [del presidente del Celam stesso, l\u2019Arcivescovo H\u00e9ctor Miguel Cabrejos Vidarte](https://prensacelam.org/2021/01/24/mensaje-del-presidente-del-celam-en-la-presentacion-de-la-asamblea-eclesial-de-america-latina-y-el-caribe/), il quale ha descritto l\u2019incontro del prossimo novembre come un\u2019occasione per \u201crendere grazie, contemplare, approfondire e ravvivare i frutti e le sfide\u201d lasciati dalla quinta Conferenza generale dell'episcopato latinoamericano, svoltasi ad Aparecida nel 2007. \u201cSiamo tutti discepoli missionari, non solo i vescovi, gli operatori pastorali o i teologi, ma tutti i fedeli cristiani\u201d, ha detto il presule, esortando ad \u201cuna teologia della sinodalit\u00e0 che apra nuove strade sul cammino dell'evangelizzazione e dell'annuncio del Regno di Dio\u201d. Quindi, il presidente del Celam ha richiamato alla necessit\u00e0 della conversione in ogni ambito della Chiesa: pastorale, ecologica, sinodale, culturale e sociale. E per ognuna di esse, il presule ha indicato un documento fondamentale di Papa Francesco: l\u2019Esortazione apostolica \u201cEvangelii gaudium\u201d; l\u2019Enciclica \u201cLaudato si\u2019 sulla cura della casa comune\u201d; la Costituzione apostolica \u201cEpiscopalis Communio sulla struttura del Sinodo dei vescovi\u201d; l\u2019Esortazione apostolica post-sinodale \u201cQuerida Amazonia\u201d e l\u2019Enciclica \u201cFratelli tutti sulla fraternit\u00e0 e l\u2019amicizia sociale\u201d. Ascolto e coerenza al Vangelo sono state, quindi, le linee-guida richiamate da Monsignor Carbejos per l\u2019Assemblea di novembre affinch\u00e9, \u201cin una prospettiva sinodale e in base discernimento\u201d, si possano comprendere \u201ci passi futuri che il Celam deve fare nel seguire Ges\u00f9 incarnato\u201d. Essere \u201cChiesa in uscita, incontrare i pi\u00f9 lontani e costruire insieme\u201d \u00e8 il cuore della missione della Chiesa latinoamericana, ha concluso l\u2019Arcivescovo peruviano, esortando tutti ad \u201cuna nuova presenza di solidariet\u00e0 e di dialogo nel continente e nel mondo globalizzato\u201d. Al Celam sono giunti anche i messaggi di presidenti di diverse Conferenze episcopali della regione, come ad esempio [quello dell\u2019Arcivescovo Rogelio Cabrera L\u00f3pez, responsabile dei vescovi messicani (Cem)](https://prensacelam.org/2021/01/24/mensaje-del-presidente-de-la-cem-en-la-presentacion-de-la-asamblea-eclesial-de-america-latina-y-el-caribe/): \u201cVogliamo che l'America Latina e i Caraibi siano la casa comune in cui tutti vivono come fratelli e sorelle \u2013 ha detto il presule - un \u2018luogo sacro\u2019 in cui si sperimenta la fratellanza, l'amore di Cristo e la protezione amorevole della Vergine di Guadalupe\u201d. Dal Brasile, invece, sono giunte le parole di incoraggiamento di [Monsignor Walmor Oliveira de Azevedo, presidente della Conferenza episcopale nazionale (Cnbb):](https://prensacelam.org/2021/01/24/mensaje-del-presidente-de-la-cnbb-en-la-presentacion-de-la-asamblea-eclesial-de-america-latina-y-el-caribe/) in particolare, il presule ha esortato \u201cciascuno all'impegno illimitato di essere corresponsabile nei confronti dei fratelli, specialmente di coloro che vivono nelle periferie geografiche ed esistenziali\u201d del mondo, perch\u00e9 \u201cassumersi la responsabilit\u00e0 verso il prossimo \u00e8 l'atteggiamento di chi ha un cuore missionario, di una Chiesa in uscita che va incontro ad ogni persona\u201d. \u201cAnnunciare la Buona Novella \u2013 ha continuato Monsignor Azevedo - \u00e8 molto pi\u00f9 che professare la fede a parole\u201d: non \u00e8 \u201cn\u00e9 proselitismo, n\u00e9 strumentalizzazione delle verit\u00e0 del Vangelo\u201d, bens\u00ec \u201c\u00e8 cercare di essere la presenza di Ges\u00f9 nella vita quotidiana delle persone\u201d, soprattutto facendo \u201cdell'opzione preferenziale per i poveri\u201d una scelta quotidiana. \u201cCerchiamo tutti di essere sempre pi\u00f9 missionari, divenendo una presenza che trasforma la vita delle persone\u201d, ha concluso il presule brasiliano, affidando i lavori dell\u2019Assemblea alla protezione della Vergine Maria. Infine, alle Chiese latinoamericane \u00e8 giunto anche [il saluto del Cardinale \u00d3scar Rodr\u00edguez Maradiaga, Arcivescovo di Tegucigalpa, in Honduras](https://prensacelam.org/2021/01/24/mensaje-del-cardenal-oscar-rodriguez-maradiaga-en-la-presentacion-de-la-asamblea-eclesial-de-america-latina-y-el-caribe/). Il porporato ha definito l\u2019Assemblea di novembre come \u201cun incontro senza precedenti\u201d che \u201cper la prima volta vuole far rivivere la Chiesa in modi nuovi, presentando una proposta restauratrice e rigeneratrice\u201d. Centrale, in quest\u2019ottica, il ricorso alla metodologia \u201csinodale, ovvero rappresentativa, inclusiva e partecipativa\u201d, affinch\u00e9 la Chiesa in America Latina sia sempre \u201cpi\u00f9 protagonista\u201d, soprattutto nella fase futura del \u201cpost-pandemia\u201d. Da ricordare che anche [Papa Francesco,](https://www.vaticannews.va/it/papa/news/2021-01/papa-francesco-celam-assemblea-virtuale-popolo-preghiera.html) ieri, ha fatto pervenire ai vescovi latinoamericani il suo saluto, attraverso uno speciale videomessaggio. Due, in particolare, i criteri indicati dal Pontefice per i lavori assembleari: essere \u201cinsieme al popolo\u201d perch\u00e9 \u201cla Chiesa si d\u00e0 a tutti, senza esclusione\u201d e senza \u00e9lite; e poi la preghiera, affinch\u00e9 \u201cil Signore si faccia sentire\u201d. (IP)\n25 gennaio - GERMANIA Al via Anno nazionale Ecumenismo: \"Azione concreta per il prossimo e crescita nello spirito\"\nNel cuore della Settimana di preghiera per l\u2019unit\u00e0 dei cristiani, che si celebra annualmente dal 18 al 25 gennaio,\n[la Germania ha inaugurato ieri, 24 gennaio, l\u2019Anno dell\u2019Ecumenismo](https://www.dbk.de/presse/aktuelles/meldung/bundesweites-jahr-der-oekumene-2021-2022-eroeffnet). L\u2019evento si \u00e8 aperto ufficialmente nella chiesa di San Pietro ad Amburgo, con un momento di preghiera ospitato dall\u2019Associazione delle Chiese cristiane in Germania (Ack), presieduta dall\u2019Arciprete Radu Constantin Miron il quale, nella sua omelia, ha sottolineano che, per i cristiani, la fede e l\u2019azione sono inseparabili. A riprova di ci\u00f2, l\u2019Arciprete ha citato il motto scelto per la Settimana di preghiera per l\u2019unit\u00e0 dei cristiani di quest\u2019anno, ovvero \"Rimanete nel mio amore e porterete molti frutti\" ispirata dal Vangelo di Giovanni (15, 5-9): \"Portare frutto \u2013 ha detto - significa porre in atto un\u2019azione molto concreta verso il prossimo, ma anche avviare una crescita nello Spirito Santo che sottende questa azione\". Gli ha fatto eco il vescovo cattolico Horst Eberlein, ausiliare di Amburgo, il quale ha sottolineato come un simile momento di preghiera \"ci incoraggi e ci rafforzi a continuare sulla buona strada verso l'unit\u00e0. Soprattutto ora, mentre la pandemia da Covid-19 oscura la vista di molte altre cose, l\u2019ecumenismo ci aiuta a guardarci reciprocamente e nuovamente, dimostrando che non tutti pregano solo per se stessi\u201d. \u201cAbbiamo il compito di camminare insieme\", ha concluso Monsignor Eberlein. \u201cQuando la diversit\u00e0 delle Chiese si riunisce per un servizio ecumenico, l'ecumenismo \u00e8 vivo - ha aggiunto dal suo canto il pastore Uwe Onnen, presidente dell'Ack di Amburgo - Pregare per l'unit\u00e0 dei cristiani \u00e8 un'espressione di fiducia gli uni negli altri e di riconoscimento dell'unica fede in Ges\u00f9 Cristo. L'ecumenismo \u00e8 un lavoro di riconciliazione costruttivo e mostra che vale la pena parlarsi, ascoltarsi e camminare insieme\". A prendere la parola \u00e8 stato poi il vescovo luterano Kirsten Fehrs, membro della Chiesa Evangelica Luterana del Nord della Germania, che ha detto: \"Soprattutto in questi tempi in cui la pandemia promuove la polarizzazione, riunire i dispersi, riconciliare le persone in conflitto, confortare i timorosi e pregare per i vicini e i lontani \u00e8 la nostra missione comune, al di l\u00e0 dei confini confessionali e religiosi\". Infine, il sindaco di Amburgo, Peter Tschentscher, ha ricordato come la citt\u00e0 tedesca ospiti persone provenienti da 180 Paesi del mondo. \"La diversit\u00e0 di culture e religioni \u00e8 parte integrante della nostra metropoli cosmopolita e internazionale \u2013 ha detto \u2013 Per questo, l'Ack, il Forum interreligioso e molti altri credenti sono impegnati nella creazione di opportunit\u00e0 di incontro, scambio e cooperazione\u201d, tanto che \u201ci princip\u00ee dell'ecumenismo si possono ritrovare in molti settori della nostra societ\u00e0 urbana\u201d. Da ricordare che le quest\u2019anno \u00e8 stata la Comunit\u00e0 monastica di Grandchamp, in Svizzera, [a preparare il materiale per la Settimana di preghiera per l\u2019unit\u00e0 dei cristiani](https://www.vaticannews.va/it/chiesa/news/2020-12/svizzera-grandchamp-unita-cristiani-meditazioni.html). Le suore elvetiche hanno incentrato le loro riflessioni su tre pilastri fondamentali: preghiera, vita comunitaria e ospitalit\u00e0. Oggi pomeriggio, intanto, nella solennit\u00e0 della Conversione di San Paolo, verranno celebrati i Secondi Vespri a conclusione della Settimana. Il rito avr\u00e0 inizio alle ore 17.30 nella Basilica di San Paolo fuori le Mura, a Roma, e sar\u00e0 presieduto dal Cardinale Kurt Koch, presidente del Pontificio Consiglio per la Promozione dell\u2019unit\u00e0 dei cristiani. Papa Francesco [non sar\u00e0 presente](https://www.vaticannews.va/it/papa/news/2021-01/papa-francesco-sciatalgia-non-presiede-messa-domenica-parola-dio.html), a causa del ripresentarsi di una sciatalgia. (IP)\n25 gennaio - KENYA Incendiati altare e ambone di una chiesa di Kisii. Appello diocesi: rispettare luoghi sacri\nLa chiesa piena di fumo, il lino dell\u2019altare completamente carbonizzato e diversi paramenti sacri trasportati sull\u2019ambone ed incendiati: questa il drammatico attacco piromane che, nella notte del 19 gennaio, \u00e8 stato perpetrato nella chiesa di Santa Monica della diocesi di Kisii, in Kenya. La polizia ha avviato le indagini, ma i responsabili dell\u2019aggressione sono ancora ignoti. Ma chiunque essi siano, la Chiesa locale li ha esortati a pentirsi: in un\u2019intervista rilasciata\n[all\u2019agenzia Aci Africa](https://www.aciafrica.org/news/2696/following-torching-of-altar-ambo-of-kenyan-church-cleric-calls-arsonists-to-repentance), il direttore diocesano per le Comunicazioni sociali, padre Arnold Maronga, ha chiesto ai piromani di \u201cpentirsi del loro atto malvagio e chiedere perdono a Dio, affinch\u00e9 non si ripetano mai pi\u00f9 atti simili\u201d. Al contempo, il sacerdote si \u00e8 rivolto ai fedeli: \u201cCome cristiani \u2013 ha spiegato \u2013 dobbiamo pregare per questi criminali, perch\u00e9 senza la preghiera non possiamo andare avanti\u201d. Di qui, l\u2019esortazione alla tutela dei luoghi sacri: \u201cOgni persona, non importa quale sia la sua religione, dovrebbe comprendere che gli edifici di culto devono essere rispettati\u201d. Infine, padre Maronga ha reso noto che la diocesi ha organizzato una Messa per riconsacrare la chiesa. Da ricordare che, nella zona di Kisii, ultimamente di sono verificati numerosi incendi dolosi in alcune chiese cristiane, non solo cattoliche. Per fermare questi attacchi e prevenirli in futuro, i leader religiosi locali e le forze di sicurezza hanno fissato un incontro per domani, marted\u00ec 26 gennaio. (IP)\n25 gennaio - PANAMA Nasce l\u2019Associazione Comunicatori Cattolici\nComunicare a partire dalla verit\u00e0: si propone questo obiettivo l\u2019Associazione dei Comunicatori cattolici di Panama (Ccp), promossa dalla Conferenza cattolica nazionale, insieme a Signis Alc., ovvero la sezione latinoamericana dell\u2019Associazione mondiale cattolica per la comunicazione. La presentazione del nuovo organismo panamense \u00e8 avvenuta in video-conferenza ieri, 24 gennaio, nella memoria liturgica di San Francesco di Sales, Patrono della stampa cattolica. La Ccp, ha detto il suo presidente, Monsignor Jos\u00e9 Domingo Ulloa, vuole essere un luogo di incontro per i professionisti e gli operatori della comunicazione, sia in ambito ecclesiale che secolare. Essa \u00e8, inoltre, \u201cl\u2019espressione del rinnovamento che le strutture della Chiesa e della societ\u00e0 richiedono\u201d. \u201cSiamo fedeli sostenitori \u2013 ha aggiunto il presule \u2013 del valore e del ruolo dei comunicatori, specialmente di quelli cattolici\u201d. All\u2019origine del nuovo organismo, si \u00e8 detto nel corso della presentazione, c\u2019\u00e8 la Giornata mondiale della giovent\u00f9 svoltasi a Panama nel gennaio 2019: in quell\u2019occasione, molti hanno avuto l\u2019occasione di riflettere sull\u2019importanza della verit\u00e0 come \u201cpunto essenziale per ogni comunicatore\u201d, ma di una verit\u00e0 che deriva \u201cdall\u2019incontro con una Persona\u201d, ovvero con Cristo. Al contempo, il presidente di Signis Alc., Carolos Ferraro, ha ribadito la necessit\u00e0 dell\u2019ascolto: \u201cNon c\u2019\u00e8 comunicazione se prima non si ascolta\u201d, ha detto. Centrale, infine, il richiamo alla Dottrina sociale della Chiesa come punto di partenza delle esperienze comunicative. Da ricordare che l\u2019esortazione a raccontare la vita vera, evitando un\u2019informazione fotocopia, \u00e8 il cuore del\n[Messaggio di Papa Francesco](http://www.vatican.va/content/francesco/it/messages/communications/documents/papa-francesco_20210123_messaggio-comunicazioni-sociali.html) per la 55.ma Giornata Mondiale delle Comunicazioni Sociali, diffuso il 23 gennaio. Incentrando il documento sul tema \u201cVieni e vedi (Gv 1,46). Comunicare incontrando le persone dove e come sono\u201d, Francesco mette in guardia gli operatori mediatici dal rischio di un\u2019informazione sempre uguale, invitandoli ad andare \u201claddove nessuno va\u201d e soprattutto non raccontare l\u2019attuale pandemia da Covid-19 solo con gli occhi del mondo pi\u00f9 ricco (IP)\n24 gennaio - BURKINA FASO Crescono le vocazioni nel Paese, ma servono pi\u00f9 infrastrutture per i seminaristi in formazione\nAumentano le vocazioni e i seminaristi nel Burkina Faso. Il dato \u00e8 emerso nell\u2019ultima assemblea plenaria della Conferenza episcopale Burkina-Niger che si \u00e8 svolta dall\u201911 al 15 gennaio ad Ouagadougou. Come di consueto la sessione di gennaio \u00e8 dedicata alla formazione dei futuri sacerdoti e ai seminari; quest\u2019anno, in particolare, si \u00e8 discusso del Seminario maggiore di San Pietro e Paolo di Kossoghin. Sono intervenuti anche i rettori dei seminari di San Pietro Claver di Koumi, di San Giovanni Battista di Wayalg\u00e8 e di Sant'Ireneo di Toes\u00ea che hanno consegnato ai vescovi le loro relazioni. Ne sono emersi questioni e problemi comuni, e se i vescovi si sono rallegrati per il crescente numero di seminaristi, \u00e8 stata evidenziato che occorrono adeguate infrastrutture sia per l\u2019alloggio che per la formazione dei seminaristi. Sono necessari edifici residenziali per i seminari di Toes\u00ea, a Koupela, e di San Pietro e Paolo, a Ouagadougou, dove, tra l\u2019altro, \u00e8 necessaria la realizzazione di una nuova cappella, essendo quella esistente ormai troppo piccola per la comunit\u00e0. Monsignor Joseph Sama, vescovo di Nouna, ha presentato il resoconto della sua visita al seminario di Toes\u00ea, svoltasi dal 15 al 18 dicembre 2020. Il presule ha riferito che, nonostante le carenze delle infrastrutture e di elettricit\u00e0 e il numero insufficiente di insegnanti, la vita nel seminario procede bene grazie alla buona organizzazione della casa che incoraggia i giovani ad assumersi responsabilit\u00e0 e all\u2019autodisciplina. Nel corso dei lavori della plenaria, i vescovi hanno poi parlato dell\u2019emergenza coronavirus e, data la crescita dei contagi, nel loro comunicato finale hanno voluto ricordare ai fedeli che le direttive e le indicazioni diffuse il 12 marzo dello scorso anno sono ancora in vigore, per questo i presuli invitano tutti a rispettarle, insieme alle misure disposte dalle autorit\u00e0 del Paese, al fine di contribuire al meglio alla lotta contro la pandemia. Una delegazione di quattro vescovi \u00e8 stata ricevuta inoltre dal presidente della Repubblica, Roch Marc Christian Kabor\u00e9, rieletto per un secondo mandato quinquennale il 22 novembre scorso. I presuli hanno assicurato al capo dello Stato le loro preghiere affinch\u00e9 i progetti per la riconciliazione e la coesione sociale abbiano un felice esito per garantire al Paese l\u2019unit\u00e0 necessaria per affrontare le grandi sfide dello sviluppo penalizzate in particolare dall\u2019insicurezza e dalla pandemia di Covid-19. (TC)\n24 gennaio - REPUBBLICA DEMOCRATICA CONGO Nel Nord Kivu oltre 55 km di strade saranno rese percorribili per favorire l\u2019agricoltura. Coinvolta anche la Caritas\nCaritas Congo render\u00e0 fruibili oltre 26 chilometri di strade per il servizio agricolo, nell\u2019ambito di un progetto dell\u2019Unicef, del Programma alimentare mondiale (Wfp) e dall\u2019Organizzazione per l\u2019alimentazione e l\u2019agricoltura (Fao) che mira alla sistemazione di un totale di 55,6 chilometri. Il piano, riferisce il portale di Caritas Congo, interessa i territori di Nyiragongo, Masisi e Rutshuru, nella provincia del Nord Kivu. Marted\u00ec scorso \u00e8 stato dato il via ai lavori per 5 chilometri che collegano la zona di Muja, nel territorio del Nyiragongo, alla citt\u00e0 di Goma, attraverso il distretto di Ndosho. Il direttore di Caritas Goma, padre Richard Muhindo, che coordiner\u00e0 l\u2019intervento della Caritas, precisa che gli interventi dureranno 4 mesi e mentre serviranno 2 mesi per la valutazione da parte dell\u2019Ufficio Strade di Servizio Agricolo (Ovda). \u201cQueste sono le strade che aiuteranno a dare una spinta all\u2019agricoltura - ha detto il direttore della Caritas -. Gli agricoltori potranno cos\u00ec andare a vendere i loro prodotti a Goma ad ogni raccolto, senza difficolt\u00e0 negli spostamenti\u201d. Il ministro provinciale responsabile dell\u2019Agricoltura del Nord Kivu, Fatouma Hassan, ha affermato che la realizzazione di questo progetto offrir\u00e0 maggiore sicurezza. \u201cOra sar\u00e0 possibile accedere pi\u00f9 rapidamente nelle strade e sar\u00e0 anche pi\u00f9 facile intervenire in caso di emergenza\u201d, ha precisato Fatouma Hassan, assicurando che i lavori saranno seguiti perch\u00e9 vengano portati a termine. A beneficiare del progetto saranno 12.500 persone del territorio di Rutshuru e altre 15mila di Masisi e Nyiragongo, che saranno assistiti dalla Fao. E sempre nel Nord Kivu, nei giorni scorsi, si \u00e8 recata in visita una delegazione di vescovi dell\u2019Associazione delle conferenze episcopali dell\u2019Africa centrale (Aceac) e della Conferenza Episcopale Nazionale del Congo (Cenco). I presuli si sono recati nei villaggi situati sulla strada nazionale 4, nel settore Beni-Mbau del territorio di Beni. A Mayimoya, i vescovi, incontrando la popolazione locale, hanno espresso vicinanza e solidariet\u00e0. I membri dell\u2019Aceac, poi, sono stati invitati dal governatore della provincia, Carly Nzanzu Kasivita, a prendere parte ad un incontro con alti ufficiali dell\u2019esercito per discutere della questione sicurezza nella regione di Beni. I presuli hanno evidenziato che ai militari vanno assicurate paghe regolari, mentre i rappresentanti dell\u2019esercito hanno chiesto l\u2019intervento della Chiesa perch\u00e9 la gente torni ad avere fiducia nelle relazioni con le istituzioni. Una Messa per la pace nel Paese e per ricordare le vittime dei massacri nella regione di Beni, \u00e8 stata poi celebrata luned\u00ec scorso nella Pro-Cattedrale di Beni-Paida. Vi hanno preso parte monsignor Marcel Madila, arcivescovo di Kananga e presidente dell\u2019Aceac, monsignor Fran\u00e7ois Xavier-Maroy, arcivescovo di Bukavu, monsignor Jos\u00e9 Moko, vescovo di Idiofa e vicepresidente della Cenco; padre Jean-Pierre Badidike, segretario generale dell\u2019Aceac e padre Donatien Nshole, segretario generale della Cenco. Nella sua omelia monsignor Maroy ha chiesto ai fedeli di pregare per le autorit\u00e0 civili e in particolare per i militari che difendono il Paese. Era presente il governatore Carly Nzanzu Kasivita che ha rassicurato la popolazione circa la determinazione del capo dello Stato, F\u00e9lix-Antoine Tshisekedi, nel voler sradicare i gruppi armati, ha trasmesso il messaggio di cordoglio del presidente alla popolazione di Beni, vittima di una ricorrente insicurezza, e ha infine invitato tutti, e i giovani in particolare, a sostenere le istituzioni nei loro sforzi perch\u00e9 si raggiunga la pace. (TC)\n24 gennaio - LUSSEMBURGO Avviato dalla Caritas un servizio infermieristico di strada per senza fissa dimora\nSono circa 100 i senzatetto che Caritas Lussemburgo ha incontrato in queste settimane grazie ad un nuovo progetto che offre assistenza sanitaria in strada, sostenuto dall\u2019Oeuvre Nationale de Secours Grande-Duchesse. Una ventina sono invece quanti vengono monitorati regolarmente. L\u2019obiettivo del progetto, che beneficia anche di donazioni private, \u00e8 aiutare i senza fissa dimora a prendere coscienza di quanto importante sia prendersi cura della propria salute e avere attenzione all\u2019igiene personale, soprattutto data l\u2019emergenza sanitaria dovuta al Covid-19 che richiede pi\u00f9 misure igieniche per evitare la diffusione della pandemia. Sono tanti i senzatetto che da anni non fanno controlli medici, si legge sul portale dell\u2019arcidiocesi di Lussemburgo, che avrebbero bisogno di essere curate, ma che sono diffidenti, non osano chiedere aiuto o non sanno a chi rivolgersi. Tra quanti vivono in strada, molti si sono trascurati peggiorando situazioni che avrebbero potuto essere facilmente curate, e, purtroppo, la maggior parte hanno pi\u00f9 di una malattia e sono quindi particolarmente vulnerabili. Grazie al nuovo progetto della Caritas viene assicurata assistenza medica per qualunque tipo di problema, comprese le malattie mentali. \u201c\u00c8 pi\u00f9 facile accettare aiuto che chiederlo - dice Laurie Gatley, responsabile del progetto -. Da qui l\u2019importanza di andare in strada, dove si trovano i senzatetto, piuttosto che portarli da noi\u201d. Laurie Gatley aggiunge che si punta a sviluppare in Lussemburgo una competenza in infermeria di strada che ancora non c\u2019\u00e8, a differenza che in altri paesi, \u201c\u00c8 essenziale - osserva - se vogliamo che i senzatetto possono beneficiare di cure complete e avere accesso all\u2019assistenza sanitaria\u201d. Il progetto di infermieristica stradale della Caritas, spiega l\u2019arcidiocesi di Lussemburgo, va oltre la semplice assistenza, come ad esempio il trattamento di una ferita. Il primo passo \u00e8 conquistare la fiducia di quanti vivono in strada, renderli consapevoli dei vari problemi di salute e igiene che li riguardano, far s\u00ec che prestino attenzione ai segnali del loro corpo e restituire loro, poco a poco, fiducia nel sistema sanitario e, se lo desiderano, supportarli nel processo di ricerca delle cure. Il team del progetto sanitario della Caritas lavora con una rete di associazioni, assistenti sociali, medici e altri professionisti della salute. L\u2019accesso all\u2019assistenza sanitaria per i senzatetto, infatti, \u00e8 spesso difficoltoso: c\u2019\u00e8 chi non ha pi\u00f9 una copertura sociale, altri non l\u2019hanno mai avuta, altri ancora hanno paura di ritrovarsi in una sala d\u2019attesa affollata, mentre alcuni professionisti temono che i senzatetto spaventino gli altri pazienti. La missione del team della Caritas lussemburghese \u00e8 far s\u00ec che la persona senza fissa dimora possa cercare cure con fiducia, beneficiare del sistema sanitario e continuare il trattamento medico. (TC)\n24 gennaio - ITALIA Fra Raffaele Di Muro \u00e8 il 19esimo Preside del Seraphicum, la Facolt\u00e0 retta dai Frati Minori Conventuali\nFra Raffaele Di Muro \u00e8 il nuovo Preside della Pontificia Facolt\u00e0 Teologica \u201cSan Bonaventura\u201d Seraphicum, la pi\u00f9 antica realt\u00e0 accademica francescana, fondata il 24 gennaio 1905, e retta dall\u2019Ordine dei Frati Minori Conventuali. Nato a Lucera, in provincia di Foggia, il 25 marzo 1969, fra Di Muro \u00e8 docente ordinario di Teologia Spirituale e di Spiritualit\u00e0 Francescana nello stesso ateneo, direttore della Cattedra Kolbiana, coordinatore della Licenza in Francescanesimo e direttore della \u201cScuola di Grafologia Seraphicum\u201d. \u00c8 inoltre docente invitato di Teologia Mistica all\u2019Istituto di Spiritualit\u00e0 della Pontificia Facolt\u00e0 Teologica Teresianum, di Storia della Spiritualit\u00e0 all\u2019Istituto Francescano di Spiritualit\u00e0 presso la Pontificia Universit\u00e0 Antonianum e di Teologia Spirituale e Storia della Spiritualit\u00e0 all\u2019Ateneo Pontificio Regina Apostolorum. In ambito editoriale, fra Di Muro \u00e8 direttore responsabile ed editoriale di Miscellanea Francescana (la pi\u00f9 antica rivista di studi francescani, a carattere scientifico, a livello nazionale e internazionale) e dell\u2019omonima casa editrice, riveste inoltre l\u2019incarico di direttore editoriale delle riviste Miles Immaculata e Luce Serafica, oltre che di redattore del mensile San Bonaventura informa. Assistente spirituale della Milizia dell\u2019Immacolata internazionale (di cui \u00e8 stato anche presidente), dal 2014, con nomina di papa Francesco, \u00e8 Consultore della Congregazione per le Cause dei Santi. Si tratta del 19esimo Preside di una facolt\u00e0 ultracentenaria che ebbe, come primo preside fra Stefano Ignudi, passando per fra Luigi Bondini che ebbe tra i suoi studenti Massimiliano Kolbe divenendone anche direttore spirituale, quindi apprezzati studiosi come fra Lorenzo Di Fonzo, fra Alfonso Pompei, fra Giovanni Iammarrone, fra Orlando Todisco ancora oggi impegnato nell\u2019insegnamento della Filosofia francescana. Sino ai Presidi degli ultimi anni come il polacco fra Zdzis\u0142aw Kijas, fra Domenico Paoletti e il vietnamita fra Dinh Anh Nhue Nguyen. \u201cUn nuovo passo in avanti per la Facolt\u00e0 francescana, caratterizzata da una marcata impronta internazionale\u201d si legge nel comunicato ufficiale dell\u2019ateneo \u201cmeta della visita di due pontefici oggi santi, Paolo VI nel 1974 e Giovanni Paolo II nel 1986, impegnata a tramandare l\u2019insegnamento teologico e francescano con uno sguardo sempre proteso verso le domande di senso che la storia impone\u201d (DD)\n24 gennaio - ITALIA Il cardinale Sepe ricoverato a causa del coronavirus. Buone le sue condizioni di salute\nIl cardinale Crescenzio Sepe, risultato positivo al Covid-19 circa due settimane fa, \u00e8 stato ricoverato all\u2019Ospedale Cotugno di Napoli. Le sue condizioni di salute sono buone, fa sapere un comunicato dell\u2019arcidiocesi. Il porporato si trovava in isolamento in episcopio e risultato ancora positivo \u201c\u00e8 stata ravvisata la necessit\u00e0 di sottoporlo ad accertamenti diagnostici, che non \u00e8 possibile fare fuori dalla struttura ospedaliera\u201d. Nella serata di venerd\u00ec \u00e8 stato portato in ospedale \u201cdove, dopo i primi importanti esami con esito favorevole, ha trascorso una serena notte\u201d. \u201cSi \u00e8 molto fiduciosi sul decorso e sulla degenza, tanto che si spera possa essere dimesso in tempi rapidi\u201d conclude il comunicato. Arcivescovo del capoluogo campano dal 2006, il cardinale Sepe a febbraio lascer\u00e0 la curia dove si insedier\u00e0 monsignor Mimmo Battaglia, nominato nuovo arcivescovo di Napoli il 12 dicembre scorso. Il porporato si trasferir\u00e0 in un appartamento annesso alla Basilica dell\u2019Incoronata Madre del Buon Consiglio, dove hanno vissuto, terminato il loro incarico, anche i suoi predecessori, i cardinali Michele Giordano e Corrado Ursi. Nato a Carinaro, in provincia di Caserta, il 2 giugno 1943, il cardinale Sepe ha presentato la sua rinuncia al governo pastorale dell\u2019arcidiocesi di Napoli due anni fa, al compimento del 75mo anno di et\u00e0, come previsto dalle norme di diritto canonico. (TC)\n24 gennaio - COREA Caritas. Giornata aiuti all\u2019estero. Insieme per una pandemia di solidariet\u00e0\nIl vaccino che pu\u00f2 curare la nostra casa comune \u00e8 l'amore. E\u2019 lo slogan scelto da Caritas Corea per la Settimana degli aiuti destinati all\u2019estero che ha l\u2019obiettivo di \u201ccreare un ponte di solidariet\u00e0 con i fratelli poveri nel mondo\u201d. L\u2019edizione 2021 dell\u2019iniziativa, che si celebra il 31 gennaio, guarda alle fasce pi\u00f9 deboli colpite ulteriormente dagli effetti della pandemia. \u201cLe disuguaglianze causata dal cambiamento climatico sono diventate ancora pi\u00f9 forti a causa del virus\u201d si legge nel documento pubblicato sul sito ufficiale dei vescovi coreani. \u201cIl 2020 abbiamo ascoltato il grido di tanti indifesi minacciati dal Covid che in Africa si \u00e8 aggiunto alla siccit\u00e0 e alla fame, in Asia ai tifoni e ai conseguenti problemi di alloggio e di igiene, in Medio Oriente ai continui conflitti e alla questione irrisolta dei profughi\u201d denuncia Caritas. \u201cIl Virus ha fatto irruzione nel nostro quotidiano e i poveri hanno pagato, e stanno pagando, il prezzo pi\u00f9 alto\u201d. Rievocando il Messaggio di Papa Francesco in occasione della quarta Giornata Mondiale dei poveri, il documento sottolinea: \u201cNon possiamo sentirci a posto quando un membro della famiglia umana \u00e8 relegato nelle retrovie e diventa un\u2019ombra. E noi siamo un\u2019unica famiglia che deve riscoprire il senso di una nuova fratellanza e dell\u2019aiuto reciproco. E questo rispetto deve includere anche la casa comune. La Chiesa coreana \u00e8 impegnata a sensibilizzare i fedeli in questa azione di aiuto e condivisione e, soprattutto in questo ultimo anno, si \u00e8 fatta portavoce degli ultimi\u201d. Infine un appello: \u201cCreiamo una pandemia di solidariet\u00e0. La Caritas in tutto il mondo ha dimostrato che il solo modo per uscire da questa crisi \u00e8 aiutarci a vicenda e tutelare l\u2019ambiente in cui viviamo. Preghiamo affinch\u00e9 il Signore ci dia la forza di andare avanti e di non stancarci mai di donare speranza e di sognare un mondo nuovo dopo il Covid. Quella speranza di amore che \u00e8 il vaccino pi\u00f9 efficace\u201d. (DD)\n24 gennaio - PER\u00da Grazie all\u2019iniziativa solidale Respira Per\u00f9, promossa anche dai vescovi, prodotti nel Paese i primi sei impianti di ossigeno\nSono stati presentati gioved\u00ec scorso a Lur\u00edn, nella provincia di Lima, in Per\u00f9 i primi sei impianti di produzione di ossigeno realizzati su impulso di \u201cRespira Per\u00f9\u201d, un\u2019iniziativa di solidariet\u00e0 della Conferenza episcopale, della Societ\u00e0 Nazionale delle Industrie e dell\u2019Universit\u00e0 Sant\u2019Ignazio di Loyola. I macchinari, riferisce il portale della Conferenza episcopale peruviana, sono stati assemblati totalmente nel Paese dalla societ\u00e0 Motores Diesel Andinos SA (Modasa), possono produrre 20 metri cubi di ossigeno medicinale con una purezza del 93% e servire contemporaneamente pi\u00f9 di 30 pazienti Covid-19, ricoverati nelle aree di terapia intensiva, 24 ore al giorno, 7 giorni su 7. Il sistema modulare di fabbricazione consente agli impianti anche di operare in rete, nel caso in cui fosse necessario fornire una maggiore quantit\u00e0 di ossigeno. \u201cRespira Per\u00f9\u201d, ad oggi, ha fornito impianti per la produzione di ossigeno a Hu\u00e1nuco, Trujillo, Picota (San Mart\u00edn), Abancay, Ica, Tacna e Arequipa; ha donato pi\u00f9 di 1.900 ventilatori meccanici monouso, 90 generatori di flusso wayrachi, 36 concentratori di ossigeno e 800 bombole di ossigeno; ha consegnato i primi Centri di assistenza per l\u2019ossigenazione temporanea (CAT-O2) ad Arequipa, Ate e Rimac. Alla presentazione erano presenti il presidente della Repubblica, Francesco Sagasti, la ministra della Salute, Pilar Mazzetti. Il capo dello Stato ha sottolineato che il risultato si deve agli sforzi del settore pubblico e privato, del mondo accademico e della societ\u00e0 civile e ha aggiunto: \u201cQuesta \u00e8 una chiara dimostrazione di ci\u00f2 che tutti i peruviani possono fare quando mettiamo da parte differenze e punti di vista diversi e ci concentriamo su un obiettivo comune\u201d. La ministra della Salute ha spiegato che la pandemia ha portato a un deficit di ossigeno nelle strutture sanitarie, ma che grazie all'iniziativa della societ\u00e0 civile \u00e8 stato possibile realizzare nuovi impianti nel territorio nazionale e che l\u2019industria locale potr\u00e0 adesso fornire a tutti gli ospedali del Paese questi dispositivi per combattere il Covid-19. Ricardo M\u00e1rquez, presidente della Societ\u00e0 Nazione delle Industrie e rappresentante della campagna solidale \u201cRespira Per\u00f9\u201d, ha sottolineato che i nuovi impianti di produzione di ossigeno sono segno della volont\u00e0 della societ\u00e0 civile di reagire di fronte alla situazione pandemica. \u201cVogliamo dire alla popolazione che Respira Per\u00f9 \u00e8 qui per aiutarli - ha affermato -. \u00c8 necessario che il settore privato continui a fornire tutto il sostegno possibile affinch\u00e9 il Paese possa andare avanti\u201d. H\u00e9ctor Garc\u00eda, direttore di Modasa, ha dichiarato, da parte sua, di sentirsi orgoglioso di presentare i macchinari che, progettati secondo i pi\u00f9 elevati standard, sono segno della grande crescita dell\u2019industria nazionale. Inoltre ha aggiunto che il progetto ha permesso di dare lavoro a tanti peruviani, in questo difficile momento. (TC)\n23 gennaio - PER\u00da Conclusa la 117.ma plenaria. I vescovi: pronti a celebrare l\u2019Anno di San Giuseppe e quello della Famiglia\nRiuniti in assemblea plenaria dal 18 al 21 gennaio, i vescovi del Per\u00f9, si sono impegnati, in piena sintonia con Papa Francesco, a celebrare l\u2019anno dedicato a San Giuseppe, indetto l\u20198 dicembre scorso e che culminer\u00e0 l\u20198 dicembre di quest\u2019anno, e l\u2019Anno della Famiglia Amoris Laetitia, che inizier\u00e0 il 19 marzo e si protrarr\u00e0 fino al 26 giugno 2022, in occasione del X Incontro Mondiale delle Famiglie a Roma. La 117.ma plenaria, presieduta da monsignor Miguel Cabrejos, arcivescovo di Trujillo, ha riunito i 54 presuli di tutto il territorio nazionale in videocollegamento a causa dell\u2019emergenza coronavirus. Nel corso dei lavori, riferisce il portale della Chiesa peruviana, \u00e8 stato presentato il Processo di Rinnovamento e Ristrutturazione del Consiglio Episcopale Latinoamericano (CELAM), organismo presieduto da monsignor monsignor Cabrejos, che riunisce le 22 Conferenze Episcopali dell\u2019America Latina, e l\u2019iniziativa pastorale \u201cResuscita Per\u00f9 adesso\u201d, che coinvolge diverse istituzioni della societ\u00e0 civile. I presuli hanno inoltre ricordato la visita di Papa Francesco di tre anni fa nelle citt\u00e0 di Puerto Maldonado, Trujillo e Lima, hanno riflettuto sull\u2019imminente commemorazione del bicentenario dell\u2019Indipendenza Nazionale e sulle elezioni generali che si terranno l\u201911 aprile. Infine l\u2019episcopato ha discusso dell\u2019attuale situazione pandemica e della seconda ondata che il Paese sta vivendo ed ha sottolineato l\u2019importanza delle norme sulla biosicurezza. (TC)\n23 gennaio - PORTOGALLO Dal Santuario di Fatima cinque celebrazioni on line al giorno per sopperire alla sospensione delle celebrazioni a causa della pandemia\nUna situazione \u201cdolorosa ma necessaria\u201d: cos\u00ec il rettore del Santuario mariano di Nostra Signora del Rosario di Fatima, in Portogallo, padre Carlos Cabecinhas, definisce il nuovo lockdown disposto il 15 gennaio scorso nel Paese per fare fronte alla terza ondata di contagi da Covid-19 e l\u2019odierna decisione della Conferenza episcopale di sospendere le Messe con concorso di popolo. In un comunicato i vescovi invitano a trasmettere celebrazioni in diretta digitale e per questo, da oggi, il Santuario di Fatima offrir\u00e0 ogni giorno, on line, attraverso media e social, cinque celebrazioni quotidiane: tre messe, alle 11, alle 12.30 e alle 15, e due momenti di preghiera con la recita del Rosario, alle 18.30 e alle 21.30. I canali disponibili sono il sito web www.fatima.pt, le pagine Facebook e Youtube del Santuario e MEOKanal, posizione 707070. La basilica di Fatima si avvarr\u00e0 della collaborazione di TV Can\u00e7\u00e3o Nova Portugal. \u201cSappiamo che non \u00e8 la stessa cosa poter essere fisicamente presenti e seguire in televisione, ma questo \u00e8 il modo possibile in cui ora dobbiamo partecipare e, quindi, vogliamo essere presenti con voi in questo momento difficile - spiega padre Cabecinhas in un messaggio inviato a tutti i pellegrini di Fatima - Questo \u00e8 un momento in cui \u00e8 necessario rafforzare la nostra speranza. Stiamo vivendo momenti drammatici ma sappiamo anche che non li stiamo vivendo da soli. Dio non ci lascia mai. Sappiamo anche di poter contare sulla protezione materna di Maria\u201d. Padre Cabecinhas sottolinea che, ogni giorno, nel Santuario, si pregher\u00e0 per la fine della pandemia, per le vittime, per infermieri, medici, i vigili del fuoco, assistenti e familiari. \u201cVogliamo aiutarvi ad affidare ogni giorno le difficolt\u00e0, i dolori e le sofferenze nelle mani di Maria che qui, in questo luogo, ha presentato il suo Cuore Immacolato come nostro rifugio\u201d conclude il rettore del Santuario di Fatima. (TC)\n23 gennaio - PORTOGALLO I vescovi decidono nuovamente di sospendere le Messe a causa dell\u2019emergenza coronavirus\nL\u2019estrema gravit\u00e0 della situazione pandemica in Portogallo costringe i vescovi a sospendere da oggi le celebrazioni pubbliche dell\u2019Eucaristia, le catechesi e altre attivit\u00e0 pastorali. In un comunicato pubblicato sul proprio portale, la Conferenza episcopale ritiene \u201cun imperativo morale per tutti i cittadini, e in particolare per i cristiani, disporre del massimo delle precauzioni sanitarie per evitare il contagio\u201d. \u201cQueste misure - aggiungono i vescovi - devono essere integrate con le possibili offerte celebrative trasmesse in diretta digitale\u201d. Dopo la decisione, il 15 gennaio scorso, di sospendere cresime, comunioni e matrimoni, in seguito all'entrata in vigore del nuovo lockdown disposto dal governo per fare fronte alla terza ondata di contagi da Covid-19, i presuli hanno deciso lo stop delle Messe con concorso di popolo. I funerali potranno essere celebrati, invece, secondo gli orientamenti della Conferenza episcopale dell'8 maggio dello scorso anno e delle autorit\u00e0 competenti. Nel comunicato la Conferenza episcopale esprime poi apprezzamento e gratitudine verso coloro che, \u201cin prima linea negli ospedali e in tutto il sistema sanitario, continuano a lottare con estrema dedizione per salvare vite a rischio\u201d. \u201cChe Dio benedica questa inestimabile testimonianza di umanit\u00e0 e generosit\u00e0\u201d proseguono i vescovi che auspicano per quanti sono impegnati nella lotta contro il Covid-19 di poter \u201ccontare sulla solidariet\u00e0 coerente e responsabile di tutti i cittadini\u201d, affinch\u00e9, con la collaborazione di tutti si possa superare questa gravissima crisi e costruire un mondo pi\u00f9 solidale, fraterno e responsabile. Infine i presuli esprimono il loro cordoglio a quanti sono in lutto e concludono: \u201cChiediamo che, a livello individuale, nelle famiglie e nelle comunit\u00e0, si mantenga un atteggiamento di costante preghiera a Dio per le vittime della pandemia, e si chieda al Signore della Vita di accoglierle tra le sue braccia misericordiose\u201d. (TC)\n23 gennaio - PORTOGALLO 24 gennaio, elezioni presidenziali. Giustizia e pace: no all\u2019astensionismo, votare per il bene comune\nUrne aperte, domenica 24 gennaio, in Portogallo per le elezioni presidenziali. Una tornata che arriva in un momento particolarmente difficile per il Paese, segnato gravemente dalla pandemia da Covid-19 e dalle sue conseguenze economiche. In quest\u2019ottica, la Commissione nazionale Giustizia e pace (Cnjp), organismo laicale legato alla Conferenza episcopale portoghese,\n[ha diffuso una nota](https://agencia.ecclesia.pt/portal/eleicoes-vice-presidente-da-comissao-nacional-justica-e-paz-pede-participacao-massiva-para-manutencao-da-matriz-humanitaria-em-portugal/) in cui auspica una \u201cpartecipazione massiccia\u201d dei cittadini al voto \u201cin nome del bene comune\u201d. \u201cChe tutti possano superare la paura del contagio pandemico \u2013 si legge nella nota, a firma della vicepresidente dell\u2019organismo, Ros\u00e1rio Carneiro \u2013 in nome dei valori primari della cultura portoghese, ovvero la dignit\u00e0 della persona, i diritti umani, la lotta contro l'esclusione e la disuguaglianza\u201d. Il diritto di voto \u00e8 \u201cun atteggiamento di libert\u00e0\u201d, spiega la Commissione, mentre l\u2019astensionismo pu\u00f2 non esserlo: \u201cQuando non votiamo infatti \u2013 si sottolinea \u2013 si lascia agli altri la decisione del nostro futuro. E questo \u00e8 molto discutibile\u201d. Inoltre, se il numero di astenuti dovesse essere particolarmente alto, dalle urne non uscir\u00e0 \u201cun quadro preciso\u201d di come la pensa il Paese, con il rischio che prevalgano gli estremismi, a scapito della \u201cdemocrazia nazionale\u201d. \u201cLa matrice umana della democrazia \u00e8 la partecipazione elettorale \u2013 conclude Giustizia e pace \u2013 Quindi proteggiamoci con la mascherina, il gel disinfettante e la distanza di sicurezza, ma andiamo a votare e poi torniamo a casa\u201d. Da ricordare che i candidati in lizza per la poltrona presidenziale sono, in particolare, l\u2019attuale Capo dello Stato in carica, il conservatore Marcelo Rebelo de Sousa, attualmente favorito dai sondaggi; la socialista Ana Gomes, e Andr\u00e8 Ventura del partito di destra \u201cChega\u201d. Pi\u00f9 distaccati ci sono altri politici, espressione degli schieramenti della sinistra, del partito comunista portoghese e del partito liberale. Intanto, il Covid-19 ad oggi fa registrare nel Paese 609mila casi totali e quasi 10mila decessi, una situazione che il 15 gennaio ha portato il governo a stabilire un nuovo lockdown. La Chiesa cattolica si \u00e8 subito adeguata alle nuove misure ed i vescovi hanno deciso di sospendere tutte le cresime, le prime comunioni e i matrimoni. Possibile, invece, la celebrazione in presenza di Messe e funerali, purch\u00e9 con un numero limitato di persone e nel pieno rispetto dei protocolli sanitari. (IP)\n23 gennaio - ITALIA Due carcerati dell\u2019Ucciardone di Palermo raccontano in una lettera a monsignor Lorefice il loro cammino di conversione\n\u201cNoi due detenuti abbiamo ritrovato il cammino che conduce a Dio. Da un anno ci siamo abbandonati all\u2019amore di Dio, all\u2019amore misericordioso della SS. Maria Vergine Immacolata e in Ges\u00f9\u201d: cos\u00ec scrivono due reclusi del carcere Ucciardone di Palermo in una lettera all\u2019arcivescovo Corrado Lorefice raccontando del loro cammino di fede e ringraziando il presule per aver donato all\u2019istituto penitenziario delle mascherine. Da quando \u00e8 arrivato nel capoluogo siciliano, il presule non ha mai dimenticato gli ospiti delle case di reclusione e li ha incontrati diverse volte per condividere con loro i momenti forti dell\u2019anno liturgico o per altre iniziative. \u201cLei ha avuto un pensiero gentile e ci scusiamo per non averle inviato gli auguri di Natale - si legge nella missiva - e le auguriamo un felice anno nuovo nella grazia e nella misericordia di Dio nostro Padre, che la benedica abbondantemente nel suo percorso nell\u2019amore e nella sua vocazione, assieme ai suoi fratelli che s\u2019impegnano nella conoscenza in Dio e nel divulgare il Santo Vangelo\u201d. Poi i carcerati aggiungono: \u201cE un grazie a tutti i Santi, i Beati, gli Angeli, gli Apostoli e a S. Rosalia e al Beato don Pino Puglisi al quale dobbiamo molto per il suo impegno nel difficile quartiere \u201cBrancaccio\u201d al quale ha dato la sua vita\u201d. Di s\u00e9 i due detenuti raccontano che da un anno recitano il Rosario di Lourdes e seguono la Messa grazie a TV2000 e ai collegamenti in diverse chiese della penisola, quindi proseguono: \u201cChiediamo perdono a Dio nostro con il cuore, con la mente e con il corpo nel pentimento dei nostri peccati\u201d. E rivolti a monsignor Lorefice domandano: \u201cPreghiamo Sua Eccellenza di pregare per noi e per le nostre famiglie, come noi preghiamo sempre per voi\u201d. L\u2019Eucaristia celebrata ogni domenica dal cappellano fr. Carmelo Saia, la preghiera e le celebrazioni trasmesse dall\u2019emittente della Conferenza episcopale italiana sono state nutrimento spirituale per i due reclusi che descrivono cos\u00ec la loro esperienza: \u201cIn questo percorso religioso abbiamo ritrovato la fede, l\u2019amore, la misericordia, l\u2019amore verso il nostro prossimo e siamo felicissimi, non abbandoneremo mai questo grande amore in Dio (\u2026) dobbiamo rafforzare la fede, ma Dio ci perdona e ci ama ed \u00e8 misericordioso e caritatevole per noi!\u201d. (TC)\n23 gennaio - AUSTRALIA Vescovi al premier: firmare Trattato su proibizione delle armi nucleari\nL\u2019Australia si unisca ai Paesi che hanno firmato il Trattato sulla proibizione delle armi nucleari: lo chiede la Conferenza episcopale australiana (Acbc) al Primo Ministro del Paese, Scott Morrison,\n[con una nota](https://www.catholic.org.au/acbc-media/media-centre/media-releases-new/2305-sign-nuclear-weapons-treaty-prime-minister-urged/file) a firma di Monsignor Terry Brady, delegato episcopale per la Giustizia sociale. L\u2019appello dei presuli \u00e8 arrivato ieri, 22 gennaio, giorno in cui \u00e8 entrato in vigore il Trattato. Sottoscritto da 86 Paesi e ratificato da 51, il documento internazionale \u00e8 giuridicamente vincolante. Da ricordare che la Santa Sede lo ha firmato e ratificato gi\u00e0 il 20 settembre del 2017, nel primo giorno utile per la ratifica. L\u2019Australia, invece, non \u00e8 ancora tra le nazioni firmatarie. Per questo, Monsignor Brady ricorda che \u201cl\u2019eliminazione delle armi nucleari sarebbe un passo importante per creare la pace nel mondo\u201d. \u201cL\u2019esperienza \u2013 si legge nella nota episcopale \u2013 ci ha insegnato che la minaccia di distruzione reciproca, con la possibilit\u00e0 di una totale catastrofe per l\u2019umanit\u00e0 e per l\u2019ambiente, nostra casa comune, non pu\u00f2 essere la base della pace e della sicurezza nel mondo del XXI secolo\u201d. Le armi nucleari, infatti, non sono in grado di \u201caffrontare il terrorismo, i conflitti asimmetrici, la sicurezza informatica, i problemi ecologici o la povert\u00e0\u201d.\u201cQualsiasi uso delle armi nucleari \u00e8 chiaramente immorale \u2013 continuano i vescovi \u2013 in quanto esse agiscono intrinsecamente in modo indiscriminato ed hanno un impatto incontenibile nel tempo e nello spazio\u201d. L\u2019Acbc rileva, poi, che la continua disponibilit\u00e0 di simili armamenti \u201cpone il rischio, inaccettabile, di un loro uso deliberato o accidentale\u201d, e \u201csottrae risorse a ci\u00f2 che, invece, favorisce positivamente la pace\u201d. Ricordando, quindi, quanto detto da [Papa Francesco nel 2017](http://www.vatican.va/content/francesco/it/messages/pont-messages/2017/documents/papa-francesco_20170323_messaggio-onu.html), i vescovi australiani affermano: \u201cLa pace deve essere costruita sulla giustizia, sullo sviluppo umano integrale, sul rispetto dei diritti umani fondamentali, sulla custodia del creato, sulla partecipazione di tutti alla vita pubblica, sulla fiducia fra i popoli, sulla promozione di istituzioni pacifiche, sull\u2019accesso all\u2019educazione e alla salute, sul dialogo e sulla solidariet\u00e0\u201d. Monsignor Brady riconosce, inoltre, l\u2019impegno del governo di Canberra nella promozione della pace, ma al contempo sottolinea che \u201cl\u2019impatto di questo sforzo \u00e8 minato dalla continua esistenza di armi nucleari che creano paura, ledono i rapporti di fiducia e limitano il dialogo\". \"\u00c8 ora che l'Australia \u2013 conclude il presule - inizi il processo di abbandono di ogni coinvolgimento con le armi nucleari, firmando il Trattato sulla loro proibizione\u201d. (IP)\n23 gennaio - ETIOPIA Visita di solidariet\u00e0 di una delegazione della Chiesa etiopica nel Tigr\u00e8 per coordinare gli aiuti alla popolazione vittima del conflitto\nA pi\u00f9 di un mese dalla dichiarazione della fine della guerra nella regione etiopica del Tigr\u00e8 da parte del Governo di Addis Abeba, resta drammatica la situazione umanitaria nel territorio riconquistato dall\u2019esercito regolare etiopico dopo un mese di combattimenti con le forze del Fronte Popolare di Liberazione del Tigr\u00e8(Tplf). Nei giorni scorsi \u2013 riporta il\n[blog dell\u2019Amecea](http://amecea.blogspot.com/2021/01/ethiopia-catholic-delegation-pay.html), l\u2019Associazione delle Conferenze episcopali dell\u2019Africa orientale - una delegazione composta da rappresentanti della Conferenza episcopale etiopica (Cbce) e dei Catholic Relief Service (Crs) degli Stato Uniti ha compiuto una visita di solidariet\u00e0 nell\u2019eparchia cattolica di Adigrat per fare il punto sui bisogni pi\u00f9 urgenti della popolazione civile con l\u2019ordinario locale, monsignor Tesfassilasie Medhin, e coordinare gli aiuti della Chiesa con il Governo ad interim installato dopo la disfatta delle forze ribelli. La delegazione, di cui facevano parte il segretario generale della Cbce, padre Teshome Fikre Woldetensae, il direttore esecutivo della Commissione per lo sviluppo sociale della Chiesa etiope (Ecc-Sdco) e tre rappresentanti dei Crs, ha distribuito aiuti alimentari agli sfollati interni delle aree urbane e rurali. Secondo il rapporto sulla visita, diffuso il 22 gennaio, in tutto 70mila persone riceveranno aiuti da Usaid, l\u2019agenzia di aiuti del governo degli Stati Uniti tramite il suo Joint Emergency Operation for Food (Jeop). La delegazione ha anche discusso il contributo e il ruolo della Chiesa cattolica etiope (Ecc) e dei suoi partner per la ricostruzione. La Ecc \u00e8 da tempo impegnata in diversi interventi nel campo educativo, sanitario, alimentare e per i migranti, tra i quali molti rifugiati dalla vicina Eritrea, ma per portare avanti la sua attivit\u00e0 e gli aiuti umanitari \u00e8 fondamentale il pieno ripristino delle infrastrutture, comprese la rete elettrica, quella telefonica e internet, i servizi bancari e i mercati locali che sono stati interrotti dal conflitto. A questo proposito, la delegazione della Chiesa ha potuto constare che la maggior parte delle attivit\u00e0 non \u00e8 ancora tornata alla normalit\u00e0: i negozi e le banche sono ancora chiusi e molti edifici, anche nell\u2019eparchia di Adigrat, sono stati danneggiati. Inoltre - riferisce ancora il rapporto - dopo la presa in consegna di Adigrat da parte delle autorit\u00e0 federali, si sono verificati ancora saccheggi e danneggiamenti e perdurano tensioni e violazioni dei diritti umani. Il conflitto nella regione del Tigray \u00e8 esploso il 4 novembre, quando il primo ministro etiope Abiy Ahmed ha ordinato un'offensiva militare contro le autorit\u00e0 locali, in risposta ad un attacco alla principale base militare etiope situata nella capitale del Tigray, Macall\u00e8, causando centinaia di morti e migliaia di sfollati che si sono rifugiati nel vicino Sud Sudan. Ma il conflitto affonda le sue radici nei mesi scorsi, da quando, a settembre, il Tplf, alla guida del governo regionale, ha organizzato le elezioni nella regione, contro il parere del governo centrale. Sin da subito, la Chiesa locale ha fatto sentire la sua voce per fermare le armi: ad invocare la riconciliazione sono stati i vescovi cattolici di Etiopia, quelli in Eritrea, nonch\u00e9 l'Associazione delle Conferenze Episcopali Membro dell'Africa Orientale (Amecea). Forti, inoltre, gli appelli del Secam (Simposio delle Conferenze episcopali di Africa e Madagascar) e del Consiglio mondiale delle Chiese per la fine del conflitto, per il ritorno sicuro degli sfollati e per un processo di riconciliazione inclusivo che porti a una pace sostenibile per tutti nel Paese. Da ricordare, anche gli appelli di Papa Francesco, in particolare all\u2019Angelus dell'8 novembre scorso in cui aveva esortato a respingere la tentazione dello scontro armato e a ricomporre pacificamente le discordie. (LZ)\n23 gennaio - STATI UNITI Vescovi: lotta a discriminazioni e tutela dei migranti e del diritto alla vita\nLa lotta alle discriminazioni, la tutela dei migranti e il rispetto del diritto alla vita: questi gli argomenti affrontati dalla Conferenza episcopale degli Stati Uniti (Usccb) in alcune dichiarazioni rilasciate in questi giorni. Nella prima di esse, i presuli raccomandano la fine delle discriminazioni ingiuste e il sostegno della dignit\u00e0 di ogni essere umano. La nota fa riferimento all'ordine esecutivo del presidente Joe Biden, varato il 20 gennaio, sulla prevenzione e la lotta alla discriminazione basata sull\u2019identit\u00e0 di genere o l\u2019orientamento sessuale. La decisione della Casa Bianca recepisce, in tal modo, la sentenza emessa dalla Corte Suprema nazionale a giugno 2020 nella causa \u201cBostock contro Clayton County\u201d, con la quale veniva considerato illegittimo licenziare una persona perch\u00e9 omosessuale o transessuale. Pur ribadendo l\u2019importanza di tutelare il diritto ad un lavoro remunerativo, all\u2019istruzione e ai servizi basilari \u201cliberi da ingiuste discriminazioni\u201d, i vescovi statunitensi ricordano, tuttavia, che la decisione della Corte Suprema ha ignorato l\u2019integrit\u00e0 della Creazione di Dio di due sessi complementari, maschio e femmina. Per questo, l\u2019ordine esecutivo varato dalla Casa Bianca rischia di violare i diritti delle persone che riconoscono la verit\u00e0 della differenza sessuale o che sostengono \u201cl\u2019istituzione del matrimonio tra uomo e donna per tutta la vita\u201d. Ci\u00f2 potrebbe comportare, sottolineano i presuli, un\u2019erosione del diritto di coscienza in materia di assistenza sanitaria e una mancata cautela verso le implicazioni nei confronti della libert\u00e0 religiosa. Riaffermando, infine, che \u00e8 un atto \u201cnobile\u201d indentificare e porre rimedio \u201cal razzismo e al suo impatto sulla societ\u00e0\u201d, i vescovi sottolineano che per\u00f2 l\u2019obiettivo dell\u2019uguaglianza razziale non deve essere \u201cparzialmente confuso\u201d con l\u2019imposizione di nuovi atteggiamenti e false teorie sulla sessualit\u00e0 umana che possono produrre \u201cdanni sociali\u201d. Sempre il 20 gennaio, il presidente Biden ha firmato un altro ordine esecutivo che richiede che tutti i residenti negli Usa siano inclusi nel censimento decennale nazionale, compresi gli immigrati privi di documenti. Al riguardo, l\u2019Usccb ha diffuso una nota in cui accoglie \u201ccon favore\u201d la decisione della Casa Bianca che riflette \u201cuna verit\u00e0 inalienabile\u201d, ovvero che tutte le persone contano ed hanno una loro dignit\u00e0 umana. L\u2019ordine esecutivo testimonia, inoltre, che lo status di immigrazione non nega \u201cil valore intrinseco della vita umana\u201d, n\u00e9 la capacit\u00e0 di ciascuno di contribuire al benessere e alla crescita di una nazione. \u201cCittadini e non cittadini - conclude l\u2019Usccb - devono continuare ad essere riconosciuti come membri della stessa famiglia umana\u201d. Un ulteriore commento i vescovi americani lo hanno fatto in relazione alla data del 22 gennaio, 48.mo anniversario della sentenza della Corta Suprema \u201cRoe contro Wade\u201d che, di fatto, nel 1973 pose fine alle restrizioni sull\u2019aborto in tutto il Paese. La Casa Bianca ha ricordato tale data definendola un progresso. A tal proposito, l\u2019Usccb ha ribadito l\u2019importanza di tutelare il diritto umano fondamentale alla vita, rifiutando l\u2019aborto e promuovendo, piuttosto, l\u2019aiuto per le donne in difficolt\u00e0. (IP)\n23 gennaio - GERMANIA \u201cUna candela alla finestra\u201d: vescovi ricordano vittime della pandemia\n\u201cLichtfenster\u201d ovvero \u201cUna candela alla finestra\u201d: questo il titolo dell\u2019iniziativa che si \u00e8 svolta ieri sera, 22 gennaio, in Germania, in memoria di tutte le vittime della pandemia da Covid-19 che nel Paese ha fatto registrare pi\u00f9 di 2 milioni di contagi e oltre 51mila decessi. Per questo, il presidente federale Frank-Walter Steinmeier ha invitato la popolazione ad accendere una candela ed a porla davanti alla finestra in segno di cordoglio per chi ha perso la vita e di solidariet\u00e0 con le loro famiglie. L\u2019iniziativa ha visto l\u2019adesione anche della Conferenza episcopale tedesca (Dbk):\n[in una nota](https://www.dbk.de/presse/aktuelles/meldung/bischof-baetzing-unterstuetzt-aktion-lichtfenster), il presidente dei vescovi, Monsignor Georg B\u00e4tzing, ha espresso \u201capprezzamento\u201d per la preoccupazione dimostrata da Steinmeier ed ha invitato i fedeli a partecipare attivamente all\u2019evento. \u201cLichtfenster \u00e8 un forte segno di empatia e compassione - ha detto il presule - Noi cristiani commemoriamo il giorno della morte di Ges\u00f9 ogni venerd\u00ec. Ora, in questo ricordo includiamo le vittime della pandemia\u201d. \u201cCon la candela davanti alla mia finestra \u2013 ha aggiunto Monsignor B\u00e4tzing \u2013 dico ai parenti dei defunti che non sono soli e che una luce \u00e8 accesa per i loro cari\u201d. \"Ricordiamoci gli uni degli altri e non dimentichiamo di coloro che sono scomparsi\u201d, ha concluso il presule che, per l\u2019occasione, ha scritto anche una speciale preghiera. In essa, si chiede al Signore, \u201cPadre Buono\u201d, di \u201cfare brillare la Sua luce anche ora, in questi giorni e settimane difficili della pandemia\u201d, affinch\u00e9 sia \u201cun segno di speranza per tutti noi\u201d. \u201cPreghiamo per i defunti, i loro parenti, i medici, gli infermieri, i cappellani, i malati e le persone sole \u2013 conclude l\u2019orazione \u2013 Che la luce perpetua risplenda su di loro\u201d. (IP)\n23 gennaio - SPAGNA I vescovi dell\u2019Estremadura preoccupati per l\u2019aumento dei contagi\nI vescovi delle diocesi dell'Estremadura - monsignor Celso Morga, monsignor Jos\u00e9 Luis Retana e monsignor Diego Zambrano \u2013 in un comunicato diffuso ieri sulla pagina web della Provincia ecclesiastica, preoccupati per l\u2019allarmente crescita dei contagi, hanno invitato i fedeli a rispettare rigorosamente le misure sanitarie adottate dalle autorit\u00e0 e hanno chiesto l\u2019attuazione di misure economiche e sociali che permettano alle famiglie di \"andare avanti\" in questo momento di emergenza. L'arcivescovo metropolita di M\u00e9rida-Badajoz, il vescovo di Plasencia e l'amministratore diocesano di Coria-C\u00e1ceres hanno condiviso con i cittadini la grande preoccupazione e ansia, generate, nelle ultime settimane, dall\u2019impennata dei contagi e delle ospedalizzazioni in Estremadura. Apprezzando gli sforzi fatti finora dalle autorit\u00e0 sanitarie, i presuli hanno ricordato \u201calle comunit\u00e0 parrocchiali, ai fedeli cristiani e, in generale, a tutte le persone di buona volont\u00e0, la necessit\u00e0 di prestare estrema attenzione alle misure sanitarie stabilite dalle autorit\u00e0 civili\u201d. Inoltre, hanno esortato i cattolici a \u201dpromuovere una cultura della \u2018cura\u2019 degli uni verso gli altri e di se stessi\u201d e a chiedersi \u201ccosa vuole il Signore da noi in una situazione cos\u00ec drammatica come quella attuale\u201d. Addolorati per le conseguenze economiche e sociali provocate dall\u2019emergenza sanitaria in tante persone e famiglie, i vescovi hanno infine auspicato che vengano prese le misure economiche necessarie per superare questo momento e, al contempo, hanno incoraggiato i sacerdoti a raddoppiare la loro attenzione, compresa quella spirituale, ai malati e alle loro famiglie. \u201cIncoraggiati dalla fede, restiamo fiduciosi che la lotta contro un virus cos\u00ec distruttivo \u2013 hanno concluso - ci aiuter\u00e0 finalmente a diventare pi\u00f9 umani e fraterni\u201d. (AP)\n23 gennaio - AMERICA LATINA A Citt\u00e0 del Messico, a novembre, l\u2019Assemblea Ecclesiale di America Latina e Caraibi\nDomenica 24 gennaio, a partire dalle ore 10.45 (ora locale), nella Basilica di Guadalupe, a Citt\u00e0 del Messico, nell'ambito della Domenica della Parola e della 55.ma Giornata Mondiale delle Comunicazioni, il Consiglio Episcopale Latinoamericano (CELAM) presenter\u00e0 online l'Assemblea Ecclesiale di America Latina e Caraibi, che si terr\u00e0 tra il 21 e il 28 novembre 2021, a Citt\u00e0 del Messico. L\u2019Assemblea Ecclesiale, il cui motto sar\u00e0 \"Siamo tutti discepoli missionari in uscita\", chiamer\u00e0 tutti ad intraprendere un cammino alla ricerca di nuove strade da percorrere per rispondere alle sfide pastorali attuali della Chiesa in America Latina e nei Caraibi, e a ricordare la V Conferenza Generale dell'Episcopato Latinoamericano, svoltasi ad Aparecida (Brasile), nel 2007. Laici, religiosi, diaconi, seminaristi, sacerdoti, vescovi, cardinali e persone di buona volont\u00e0, prenderanno parte, sotto la protezione di Nostra Signora di Guadalupe, Patrona dell'America Latina e dei Caraibi, a questo grande evento, a questa esperienza di ascolto, dialogo e incontro, alla luce della Parola di Dio, del Documento di Aparecida e del Magistero di Papa Francesco, per approfondire le sfide del continente nel contesto della pandemia di Covid-19, per rinnovare l\u2019impegno pastorale e cercare nuove vie che conducano ad una vita di abbondanza. Chiunqe fosse interessato, potr\u00e0 seguire l\u2019evento, domani, sulle pagine di Facebook e YouTube del CELAM. (AP)\n23 gennaio - ARGENTINA Pastorale Aborigena di Formosa denuncia drammatica situazione della popolazione Wich\u00ed\n\u00c8 una situazione drammatica quella che sta vivendo la popolazione Wich\u00ed di Formosa, in Argentina. A lanciare l\u2019allarme \u00e8 la Pastorale Aborigena diocesana, insieme ad altre istituzioni civili e religiose: in una nota diffusa il 21 gennaio e ripresa\n[dall\u2019agenzia cattolica Aica](https://aica.org/noticia-denuncian-situaciones-de-violenta-represion-al-pueblo-wichi-de-formosa) si parla, nello specifico, di \u201crepressione violenta\u201d messa in atto dalle forze dell\u2019ordine contro gli indigeni. A motivare gli scontri, l\u2019ampia diffusione del coronavirus nel dipartimento di Ram\u00f3n Lista, dove sono stati riscontrati pi\u00f9 di 150 casi di contagio. Per questo, il governo della Provincia ha stabilito una quarantena molto rigida che prevede il trasferimento delle persone in specifici \u201ccentri di isolamento\u201d. Ma tali trasferimenti \u2013 osserva la Pastorale Aborigena \u2013 molte volte \u201cvengono effettuati di notte, con veicoli inadeguati e senza dare alle persone alcuna informazione o spiegazione\u201d. Non solo: una volta arrivata nei centri, la gente rimane \u201cisolata, lontana dalla propria famiglia, nella totale incertezza, in condizioni di sovraffollamento e impotenza\u201d. Di fronte a tutto questo, la Pastorale Aborigena chiede che \u201cle persone siano messe in quarantena all\u2019interno delle proprie comunit\u00e0\u201d, che \u201cla polizia non agisca di notte\u201d e che \u201cgli individui contagiati o presunti contagiati siano trattati con rispetto\u201d. \"Quando si perde il dialogo, il rispetto e l'ascolto, diventa impossibile costruire una societ\u00e0 giusta e fraterna \u2013 continua la nota - L'autorit\u00e0 diventa autoritarismo\u201d e \u201clo Stato, invece di essere responsabile della pace, del benessere e della protezione dei cittadini, diventa repressivo e genera disordini\u201d, con il conseguente indebolimento \u201cdei diritti e della libert\u00e0\u201d. La Pastorale Aborigena sottolinea, poi, che le misure di isolamento stabilite dal governo rivelano, in realt\u00e0, \u201cla debolezza del sistema sanitario\u201d. Pertanto, si esortano le autorit\u00e0 al \u201cdialogo interculturale\u201d, poich\u00e9 esso \u00e8 \u201cuna parte indispensabile della prevenzione e del contenimento del virus, specialmente per i settori pi\u00f9 vulnerabili e pi\u00f9 colpiti\u201d. Infine, l\u2019organismo pastorale mette a disposizione il suo \u201cimpegno sociale\u201d, nonch\u00e9 \u201cla sua esperienza e credibilit\u00e0\u201d con la popolazione Wich\u00ed per \u201ccontribuire alla all'analisi della situazione attuale e alla ricostruzione di quanto \u00e8 necessario per una vita migliore\". (IP)\n23 gennaio - STATI UNITI Vescovi salutano il rientro degli Stati Uniti nell\u2019Accordo di Parigi sul clima: passo importante per la famiglia umana\nTra i primi provvedimenti attesi dal nuovo Presidente Joe Biden figura anche la firma dell\u2019ordine esecutivo per il rientro degli Stati Uniti nell'Accordo di Parigi, la convenzione quadro dell\u2019Onu adottata nel dicembre 2015 alla XXI Conferenza delle Parti sul clima (COP21). Il patto, finalizzato a contenere il riscaldamento globale al di sotto dei 2 gradi centigradi e a rafforzare la capacit\u00e0 dei Paesi di affrontare gli impatti dei cambiamenti climatici, era stato, come \u00e8 noto, aspramente criticato dalla precedente Amministrazione, in quanto dannoso per l\u2019economia americana, che nel 2017 aveva quindi deciso di uscirne. La nuova inversione di rotta \u00e8 stata accolta positivamente anche dai vescovi americani, che in una nota esprimono l\u2019auspicio che gli Stati Uniti \u201cnon solo coglieranno questa sfida per raggiungere l'obiettivo di zero emissioni nette entro il 2050\u201d, come auspicato dagli stessi vescovi nel 2017, ma \u201cdiventeranno anche il leader climatico globale, implementando politiche efficaci volte a preservare l\u2019ambiente e promuovano lo sviluppo economico attraverso l'innovazione, gli investimenti e l'imprenditorialit\u00e0\u201d. A firmare la nota \u00e8 monsignor Paul S. Coakley e monsignor David J. Malloy, presidenti, rispettivamente, delle Commissioni per la giustizia interna e lo sviluppo umano e della giustizia e della pace internazionale della Conferenza episcopale (Usccb), insieme a Sean L. Callahan, presidente dei Catholic Relief Services (Crs), l\u2019agenzia della Usccb per gli aiuti ai Paesi d\u2019oltre mare. Ricordando gli appelli di Papa Francesco per \u201cuna cultura della cura, che metta al centro la dignit\u00e0 umana e il bene comune\u201d, i presuli americani sottolineano come dalla cura della nostra casa comune trarranno vantaggio \u201cl\u2019ambiente e tutti gli esseri umani, specialmente i poveri e i vulnerabili\u201d. Per questo esortano gli Stati Uniti a un maggiore impegno per aiutare le nazioni pi\u00f9 povere ad adattarsi ai cambiamenti climatici che non possono essere evitati. \u201cIl cambiamento climatico \u00e8 un problema concreto che tocca tutti i popoli e la decisione di aderire nuovamente all'accordo di Parigi \u00e8 un passo importante nel percorso di cura per l'ambiente e rispetto per la famiglia umana \", conclude la nota, citando la Costituzione conciliare \u201cGaudium et Spes\u201d secondo la quale \"non c\u2019\u00e8 nulla di genuinamente umano che non trovi eco nel cuore dei cristiani\". Da ricordare che in questi ultimi cinque anni la Chiesa degli Stati Uniti ha espresso a pi\u00f9 riprese il suo convinto sostegno all\u2019Accordo di Parigi, in linea con l\u2019Enciclica di Papa Francesco sulla \u201cLaudato s\u00ec\u201d sulla cura della casa comune. L\u2019ultimo documento sull\u2019argomento \u00e8 stato pubblicato lo scorso dicembre dai Catholic Relief Service in occasione del quinto anniversario della firma del Trattato, il primo accordo universale e giuridicamente vincolante sui cambiamenti climatici. (LZ)\n23 gennaio - AFRICA Pubblicato \u201cDocumento di Kampala\u201d per i 50 anni del Secam\nConoscere meglio Ges\u00f9 per ricevere da Lui, e non dai beni materiali, la pienezza della vita: questo, in sintesi, il cuore del \u201c\n[Documento di Kampala](https://www.aciafrica.org/news/2691/secam-cautions-against-spiritualities-of-deliverance-prosperity-in-kampala-document)\u201d che il Secam (Simposio delle Conferenze episcopali di Africa e Madagascar) ha diffuso il 21 gennaio, per commemorare il 50.mo anniversario della sua istituzione. Il \u201cGiubileo d\u2019oro\u201d dell\u2019organismo \u00e8 stato celebrato dal luglio 2018 al luglio 2019 ed ora questo documento, una vera e propria Esortazione pastorale dal titolo \u201cPerch\u00e9 conoscano Cristo e abbiano la vita in abbondanza\u201d, ne rappresenta la conclusione. Nel dettaglio, la lunga Esortazione pastorale raccomanda al popolo di Dio in Africa e Madagascar di dedicare tempo allo studio della vita di Ges\u00f9 nei Vangeli, cos\u00ec da conoscerLo pi\u00f9 profondamente e seguirLo pi\u00f9 di vicino \u201cper ricevere da Lui la pienezza della vita\u201d. Composto da cento pagine suddivise in quattro parti, il documento prende il nome da Kampala, capitale dell\u2019Uganda, perch\u00e9 \u00e8 l\u00ec che si \u00e8 tenuta la celebrazione eucaristica conclusiva del Giubileo del Secam. Forte, in esso, il richiamo a rinnovare \u201cun impegno missionario pi\u00f9 proattivo in tutto il continente\u201d. Il testo traccia anche un\u2019analisi approfondita delle sfide socio-culturali, politiche, economiche, etiche ed ecologiche che oggi il continente africano deve affrontare e chiede a tutti di pentirsi dei peccati commessi, cos\u00ec da alleviare le sofferenze del territorio. Indirizzata a \u201ctutti i membri della Chiesa-famiglia di Dio in Africa e nelle Isole circostanti\u201d, compresi vescovi, sacerdoti, diaconi, religiosi e religiose, nonch\u00e9 fedeli laici, l\u2019Esortazione fa appello ad ogni cattolico affinch\u00e9, ciascuno nel proprio ambito, svolga il suo mandato di evangelizzatore non solo con la parola, ma anche con la vita e con le azioni per condurre gli altri a Cristo. In tal senso, il documento di Kampala fornisce alcune linee-guida necessarie per una missione evangelizzatrice che sia basata sull\u2019esempio di Cristo e sostenga la costruzione di un nuovo continente. Centrale, in quest\u2019ottica, la sottolineatura del fatto che tutti i cristiani, in virt\u00f9 del loro battesimo, sono chiamati ad annunciare il messaggio di Cristo e a far scoprire Cristo agli altri. Al contempo, il documento esorta i membri del clero a trattare i fedeli laici \u201ccon rispetto\u201d e ad offrire loro l'opportunit\u00e0 di \u201ccontribuire in modo significativo alla crescita della Chiesa\u201d. Un ulteriore invito viene rivolto ai politici cristiani affinch\u00e9 diano \u201cil buon esempio\u201d portando la loro fede nella vita politica, lavorando per l\u2019unit\u00e0 ed evitando le polarizzazioni. In particolare, a coloro che ricoprono le cariche pubbliche viene chiesto di \u201cporre fine alla dicotomia tra fede e politica, salvezza delle anime e vita terrena, contemplazione e azione\", resistendo al vizio per rimanere fedeli al Vangelo. Infine, il Secam chiama in causa gli operatori dei media e li esorta ad utilizzare i mezzi di comunicazione per diffondere la verit\u00e0 e non la falsit\u00e0, \"per proporre la bellezza e non la bruttezza\u201d del mondo. Presentando in video-conferenza il testo, Monsignor Gabriel Edoe Kumordji, tesoriere ad interim del Secam, ha ribadito: \"Dobbiamo vivere la nostra vita e la nostra vocazione cristiana senza ridurre il suo significato alla soddisfazione materialistica dei nostri desideri, evitando di promuovere un cristianesimo inteso come \u2018una ricetta\u2019 per fuggire dalla croce alla ricerca di miracoli e soluzioni rapide ai problemi umani\". Di qui, il richiamo ad ogni fedele a \u201ccercare o ad approfondire un incontro personale con Cristo, ad aderire a Lui come persona piuttosto che come idea, e ad impegnarsi con Lui\". Una devozione profonda, infatti, ha spiegato il presule, permetter\u00e0 ai cristiani di \u201cattingere da Ges\u00f9 la forza e lo zelo necessari per la missione evangelizzatrice\u201d, sempre pi\u00f9 necessaria \u201cper una nuova Africa che ponga Dio al centro\u201d. \"La nuova Africa - ha spiegato il presule - \u00e8 quella in cui i battezzati, consapevoli del fatto che la loro identit\u00e0 e vocazione sono intimamente legate alla persona di Ges\u00f9 Cristo, diventano come il lievito del Regno di Dio che la Chiesa mette nella pasta della societ\u00e0 africana\". E per fare questo, ha aggiunto, il documento rappresenta \u201cuno strumento pastorale\u201d adatto per comprendere come \u201cintensificare l\u2019impegno missionario da parte di tutti gli agenti di evangelizzazione\u201d. A mo\u2019 di esempio, Monsignor Kumordji ha citato la proclamazione della Parola di Dio che diventa \u201cpi\u00f9 efficace quando \u00e8 vissuta nel quotidiano\u201d perch\u00e9 permette ai cristiani di \u201cfar emergere nella loro vita il Vangelo, nonch\u00e9 le qualit\u00e0 del Buon Pastore\u201d. \"La nostra missione cristiana \u00e8 capace di unirci - ha ribadito ancora il presule - Noi cristiani dobbiamo dimostrare che siamo uno. Ed anche se non siamo d'accordo su un qualcosa, ci\u00f2 non deve significare che siamo nemici gli uni degli altri\u201d. Tale atteggiamento \u00e8 tanto pi\u00f9 necessario considerata la dilagante polarizzazione presente in diversi ambiti, come quelli \u201cdell\u2019educazione, della famiglia e dell\u2019economia\u201d. Come ricordato, inoltre, da padre John Kobina Louis, vicario generale dell'Arcidiocesi di Accra, in Ghana, anch\u2019egli presente alla video-conferenza stampa, \u201cin questo documento il Secam esorta ad ascoltare continuamente Cristo e ad abbracciare, accettare, credere e vivere secondo i Suoi insegnamenti evangelici\u201d. Inaugurato ufficialmente il 29 luglio 1969 nella Cattedrale di Lubaga, in Uganda, nel corso della prima riunione plenaria dei presuli del continente africano, il Secam affonda le sue radici nel Concilio Vaticano II, durante il quale cominci\u00f2 a maturare l\u2019idea della sua struttura. Alla sua istituzione ufficiale fu presente Papa Paolo VI che nel luglio del 1969 era in viaggio apostolico proprio in Uganda. Il Giubileo del Secam ha avuto per tema \"Chiesa-Famiglia di Dio in Africa, celebra il tuo Giubileo! Proclamate Ges\u00f9 Cristo, il vostro Salvatore\". Da ricordare che, a luglio 2019, Papa Francesco ha inviato ai vescovi africani un messaggio, a firma del Segretario di Stato, Pietro Parolin, in cui ha ricordato il \u201cservizio prezioso\u201d svolto dall\u2019organismo episcopale per le Chiese africane nel \u201cportare aiuto a tutto il Continente\u201d, evidenziando anche \u201cla comunione fraterna\u201d che ha caratterizzato i suoi 50 anni di attivit\u00e0. (IP)\n23 gennaio COLOMBIA Appello del vescovo di Tumaco ai gruppi armati illegali affinch\u00e9 fermino tutti gli atti di violenza\n\"Invitiamo tutti gli attori armati a convertire i loro cuori, a scoprire nei loro cuori la volont\u00e0 di Dio che ci chiede di rinnovarci e di cambiare il nostro atteggiamento. Ci chiede di difendere la vita di tutte le persone\". Queste le parole, rivolte ai gruppi armati illegali, di monsignor Orlando Olave Villanova, vescovo di Tumaco, in seguito alla notizia della scomparsa, il 13 gennaio, di undici uomini partiti in barca e diretti al comune di Mosquera (Nari\u00f1o), per cercare lavoro in una segheria. La costa pacifica di Nari\u00f1o continua a soffrire per la violenza dei gruppi armati illegali che controllano intere regioni nel Paese. Qui le comunit\u00e0 vivono nell'ansia e nella paura, ha denunciato il presule, sottolineando pure la mancanza di una comunicazione efficace nel territorio, che aiuti a chiarire quello che sta succedendo. \"Ci sono diverse informazioni e commenti \u2013 ha affermato - , ma ci\u00f2 che \u00e8 certo e reale \u00e8 che undici persone sono scomparse, e sono stati trovati due corpi non ancora identificati\". Monsignor Olave, lanciando un appello ai gruppi illegali affinch\u00e9 fermino tutti gli atti di violenza e non infieriscano sulla popolazione, ha concluso il suo intervento, sottolineando come sacerdoti, religiosi e agenti pastorali continuino costantemente a sostenere le comunit\u00e0 e come la pastorale sociale prosegua il suo impegno in progetti volti a costruire un cammino di pace, un cammino di riconciliazione. (AP)\n23 gennaio - BOLIVIA L\u2019impegno della Caritas in un progetto per la difesa dei diritti umani degli indigeni e contadini e per la cura del creato\nSi \u00e8 tenuto nei giorni scorsi \u2013 riporta il sito web dell\u2019Episcopato - l\u2019incontro di Caritas Bolivia con i leader indigeni che hanno aderito al progetto \u201cAccompagnamento delle organizzazioni indigene e contadine nell'esercizio e la difesa dei diritti umani e della cura del creato\", del Programma Ambiente ed Ecologia Integrale dell\u2019organizzazione cattolica, per valutarne i processi di formazione e di addestramento. Il progetto, sostenuto dalle agenzie di cooperazione CAFOD (Inghilterra) e DKA (Austria), attraverso una formazione incentrata sui diritti in generale e sui diritti delle popolazioni indigene in particolare, mira a far s\u00ec che i leader diventino referenti delle loro comunit\u00e0 di base, \u201coltre a fornire loro gli strumenti per poter influenzare le loro autorit\u00e0 locali, dipartimentali e/o nazionali al fine di migliorare la loro qualit\u00e0 di vita nel quadro dell'esercizio e della difesa dei loro diritti\". La Pastorale Sociale di Caritas Bolivia, promotrice dello Sviluppo Umano Integrale, \u00e8 riuscita a formare finora 30 leader degli altopiani e delle pianure di 10 comunit\u00e0 e di tre aree sub-centrali, sensibilizzandoli ed educandoli al rispetto dell'ambiente e alla sua cura, con una visione integrale della vita, secondo i mandati delle Lettere Pastorali \u201cTerra: Madre feconda per tutti\u201d (2000), \u201cAcqua, Fonte di Vita e un Dono per tutti\u201d (2003), \u201cL'Universo, Dono di Dio per la Vita\u201d (2012) e le linee guida dell'Enciclica \u201cLaudato Si\u2019\u201d (2015). Si \u00e8 parlato inoltre di leadership trasformazionale, di valori, dei documenti della Chiesa, del cambiamento climatico e dei diritti dei popoli indigeni. Infine, va sottolineato che il processo ha privilegiato la formazione e l'addestramento di donne leader affinch\u00e9 possano partecipare, all'interno delle loro comunit\u00e0, agli spazi decisionali. (AP)\n22 gennaio - REGNO UNITO Vescovi al lavoro su nuovo Lezionario per l'Inghilterra e il Galles\n\u00c8 atteso con molta probabilit\u00e0 per il 2022 il nuovo Lezionario a cui sta lavorando la Chiesa cattolica di Inghilterra e Galles. L\u2019annuncio arriva dagli stessi presuli che,\n[in una lunga nota corredata da apposite \u201cFaq](https://www.cbcew.org.uk/new-lectionary-for-england-and-wales/)\u201d, ovvero risposte alle domande pi\u00f9 frequenti, spiegano le motivazioni, il processo e le finalit\u00e0 dell\u2019intero progetto. La nuova edizione del volume sostituir\u00e0 quella originaria risalente al 1969 e rieditata nel 1981. \u201cDopo aver consultato un certo numero di Conferenze episcopali di lingua inglese \u2013 si legge nella nota - i vescovi di Inghilterra e Galles hanno studiato la traduzione della Bibbia prodotta dalla Conferenza episcopale cattolica dell'India\u201d. Approvata dalla Santa Sede, tale versione \u00e8 stata vista come \u201crispondente alle qualit\u00e0 che la Chiesa cerca\u201d, ovvero \u201caccurata nella traduzione che trasmette il significato degli autori biblico, nonch\u00e9 dignitosa e accessibile nel linguaggio necessario per una degna proclamazione della Parola di Dio\u201d. Nel 2018, dunque, i vescovi inglesi hanno concordato che il testo redatto dalla Chiesa indiana avrebbe fatto da base per il nuovo Lezionario britannico. All\u2019inizio del 2020 \u00e8 iniziato il lavoro vero e proprio, ad opera del Dipartimento episcopale per la Vita e il Culto cristiani: ogni due settimane, i vescovi di Inghilterra e Galles hanno ricevuto le sezioni completate dal Dipartimento stesso e le hanno revisionate e commentate. A luglio dello scorso anno, poi, anche la Conferenza episcopale di Scozia ha dato il suo contributo, lavorando alla sua versione del Lezionario e condividendo i suoi risultati con la Chiesa cattolica inglese. Il primo volume completo del Lezionario \u00e8 stato deposto nelle mani dei presuli a novembre 2020, in occasione della loro Assemblea Plenaria. Tale libro riporta le indicazioni liturgiche per le domeniche, le solennit\u00e0 e le feste del Signore. Attualmente, si sta lavorando al secondo volume, che sar\u00e0 dedicato ai giorni feriali del Tempo Ordinario, e che si prevede che verr\u00e0 presentato ai vescovi nella Plenaria del prossimo aprile. Entro l\u2019autunno 2021 \u00e8 atteso il termine di tutto il lavoro. Dopo di che, il Lezionario dovr\u00e0 essere rivisto dalla Santa Sede e quindi la pubblicazione non \u00e8 attesa prima del 2022. I cambiamenti che sono stati introdotti rispetto al 1981 riguardano \u201cla modernizzazione del linguaggio e il suo aggiornamento in base alle ultime ricerche\u201d. Nuova anche la disposizione dei Santi che sono stati inseriti nel calendario universale dopo l\u2019ultima versione del Lezionario. E nuove sono le letture aggiuntive previste ora per alcuni riti liturgici che hanno avuto una revisione, come il matrimonio. Infine, si segnala che per la nuova versione non \u00e8 possibile al momento sapere di quanti libri sar\u00e0 composta perch\u00e9 i cambiamenti dell\u2019impaginazione e le nuove letture richiederanno sicuramente pi\u00f9 spazio rispetto agli originari tre volumi. \u201cIl nuovo Lezionario sar\u00e0 un dono per la Chiesa di Inghilterra e Galles \u2013 conclude l'Arcivescovo George Stack, presidente del Dipartimento episcopale per la Vita e il Culto cristiani \u2013 Esso approfondir\u00e0 l'amore delle Scritture da parte del popolo di Dio\u201d, perch\u00e9 \u201c\u00e8 indispensabile che la Parola di Dio sia sempre pi\u00f9 pienamente compresa nel cuore di ogni attivit\u00e0 ecclesiale\u201d. (IP)\n22 gennaio - SVIZZERA Ad aprile, \u201cGiornata nazionale della giovent\u00f9\u201d on line\nSi terr\u00e0 solo in modalit\u00e0 virtuale, ovvero tramite eventi on line, la Giornata nazionale della giovent\u00f9 della Svizzera. La pandemia da Covid-19, infatti \u2013\n[spiega il comitato organizzatore elvetico](https://www.cath.ch/newsf/journees-mondiales-suisses-de-la-jeunesse-en-ligne-a-fin-avril/) \u2013 non permette lo svolgimento di grandi eventi con la presenza fisica di molte persone. Le date prescelte per l\u2019evento sono quelle che vanno dal 23 al 25 aprile prossimi, mentre il tema sar\u00e0 quello indicato da Papa Francesco, ovvero \u201cAlzati! Ti costituisco testimone di quel che hai visto!\u201d (At 26,16). Le nuove modalit\u00e0 di svolgimento della Gmg verranno stabilite con un apposito progetto, denominato \u201cBe online 2021\u201d. Il programma dettagliato sar\u00e0 comunicato prossimamente, ma comunque gli elementi fondamentali della Giornata - ovvero i momenti di riflessione, le testimonianze, le catechesi e le lodi - troveranno certamente il loro posto. Celebrata in precedenza nella Domenica delle Palme, la Giornata della giovent\u00f9 a livello diocesano \u00e8 stata spostata, per volont\u00e0 di Papa Francesco, alla Domenica di Cristo Re. [L\u2019annuncio \u00e8 stato dato dallo stesso Pontefice](http://www.vatican.va/content/francesco/it/homilies/2020/documents/papa-francesco_20201122_omelia-passaggiocroce-gmg.html) il 22 novembre 2020, alla fine della Santa Messa, presieduta in San Pietro, per la consegna dei simboli della Gmg \u2013 la Croce e l\u2019Icona Mariana \u2013 tra i ragazzi di Panama, protagonisti della Giornata mondiale del 2019, e i loro coetanei di Lisbona, in Portogallo, dove la Gmg in presenza \u00e8 attesa per il 2023. (IP)\n22 gennaio - NORD IRLANDA #coronavirus, lockdown prorogato al 5 marzo. Sospese Messe con concorso di popolo. Vescovi: decisione dolorosa, ma necessaria\n\u00c8 allarme, in Irlanda del Nord, per la brusca impennata dei contagi da coronavirus, legati alla cos\u00ec detta \u201cvariante inglese\u201d del Covid-19: i dati diffusi dalle autorit\u00e0 di Belfast, infatti, dicono che l\u2019ultima settimana nel Paese \u00e8 stata la pi\u00f9 critica dall\u2019inizio della pandemia, con un numero elevato di nuovi casi ed un totale di 156 morti in pi\u00f9. Per questo, il governo locale ha deciso di prorogare il lockdown almeno fino al 5 marzo. I vescovi cattolici nord-irlandesi si sono adeguati alle nuove restrizioni e,\n[in una nota diffusa nel pomeriggio del 22 gennaio](https://www.catholicbishops.ie/2021/01/22/statement-by-the-northern-catholic-bishops-on-the-extension-of-the-covid-19-shut-down-by-the-northern-ireland-executive-to-5-march-2021/), informano i fedeli che \u201cfino al 5 marzo (data soggetta a revisione continua, in linea con qualsiasi variazione indicata dal Consiglio della sanit\u00e0 pubblica) la celebrazione dell\u2019Eucaristia e le altre liturgie devono continuare a svolgersi senza la presenza fisica dei fedeli\u201d. Alcune deroghe, sempre \u201csoggette a severe linee-guida e regolamenti di sicurezza\u201d, sono concesse per matrimoni, battesimi, funerali e servizi drive-in. Al contempo, i presuli incoraggiano la registrazione e/o la diretta streaming delle celebrazioni e ricordano che, comunque, le visite individuali in chiesa \u201cper la preghiera privata\u201d sono consentite, \u201csempre in conformit\u00e0 con i regolamenti\u201d. \u201cSappiamo \u2013 sottolineano ancora \u2013 che la fede e la preghiera sono un enorme sostegno per le persone e la societ\u00e0 in questi tempi difficili\u201d. I vescovi, poi, affermano di prendere questa decisione \u201ca malincuore, consapevoli del dolore che il non potersi riunire per il culto pubblico provoca in tutti i fedeli\u201d. Tuttavia, permane \u201cla speranza che questo periodo di sacrificio sia ispirato dal Comandamento di Ges\u00f9 di amare il nostro prossimo e quindi venga messo in atto per tutelare la vita, la salute e il bene comune di tutti\u201d. Chiedendo \u201cpreghiere per i malati, le persone in lutto e tutti coloro i cui mezzi di sussistenza sono stati particolarmente colpiti dalla pandemia\u201d, i presuli nord-irlandesi ricordano anche l\u2019impegno di \u201ctutti gli operatori sanitari, gli assistenti, i cappellani e i lavoratori essenziali\u201d. Infine, la nota episcopale esprime apprezzamento per il fatto che simili decisioni restrittive siano state prese anche da altre \u201cdenominazioni e comunit\u00e0 di fede\u201d dell\u2019Irlanda del Nord, in adeguamento alle indicazioni delle autorit\u00e0 sanitarie pubbliche. (IP)\n22 gennaio - COREA SUD Arcidiocesi di Seul distribuisce \u201cpranzi al sacco\u201d ai senza-tetto\nPranzi al sacco, a portar via: un modo per aiutare le persone indigenti e senza un tetto sopra la testa anche in tempo di pandemia da Covid-19 che non consente il servizio mensa tradizionale. L\u2019iniziativa \u00e8 stata lanciata i primi di gennaio dall\u2019Arcidiocesi di Seul, in Corea del Sud, che ogni mercoled\u00ec, venerd\u00ec e domenica, alle ore 15.00, ha deciso di garantire un ristoro ai pi\u00f9 poveri. La distribuzione dei pasti avviene all\u2019aperto, nello spazio antistante la Cattedrale di Myeongdong, sotto un apposito gazebo. \u201cQuando Papa Francesco ha visitato Seul nel 2014 \u2013 spiega l\u2019Arcidiocesi in una nota - ci ha esortati ad essere lievito del Vangelo: questa iniziativa vuole essere proprio questo: un piccolo grammo di lievito che, per\u00f2, trasforma il mondo con l\u2019amore\u201d. Dal suo canto, il Cardinale Andrew Yeom Soo-jung, Arcivescovo di Seul, esorta i fedeli a \u201ctendere la mano ai poveri\u201d, perch\u00e9 \u201cquesta chiamata ad agire come un\u2019unica famiglia umana \u00e8 per tutti\u201d. Il porporato auspica inoltre che tale iniziativa possa essere il modo giusto per \u201craggiungere tutti coloro che vivono ai margini della societ\u00e0 e per condividere con loro il nostro cibo, in modo che nessuno resti affamato\u201d. Dal suo canto, padre Matthias Young-yup Hur, portavoce dell'Arcidiocesi di Seoul, sottolinea che il servizio di pranzi al sacco ai senza-tetto non vuole essere solo una mera \u201cdistribuzione di pasti\u201d, ma anche \u201cun\u2019opportunit\u00e0 per il riscatto sociale di queste persone, affinch\u00e9 divengano agenti attivi della loro vita\u201d. In futuro, infatti, oltre alla mensa, l\u2019Arcidiocesi vorrebbe offrire ai poveri anche \u201cun luogo sicuro per lavarsi, per fare il bucato e per trovare opportunit\u00e0 lavorative, con l\u2019obiettivo di aiutarli a reintegrarsi nella societ\u00e0\u201d. A gestire in concreto, la distribuzione dei pasti \u00e8 il Movimento \u201cUn solo corpo, un solo spirito\u201d, diretto da padre Francis Jeong-hwan Kim. Avviato nel 1989, in occasione del 44.mo Congresso eucaristico internazionale svoltosi a Seul, l\u2019organismo oggi \u00e8 collegato alla Caritas diocesana e, insieme ad essa, \u00e8 attivo nel campo della cooperazione allo sviluppo e l\u2019assistenza sociale. (IP)\n22 gennaio - AFRICA Apostolato biblico. Vescovi: promuovere la formazione, perch\u00e9 conoscere la Bibbia \u00e8 incontrare Ges\u00f9\nQual \u00e8 lo stato dell\u2019apostolato biblico in Africa? A questa domanda ha voluto rispondere la conferenza on line organizzata il 20 gennaio dalla Federazione cattolica biblica (Cbf) e dal Centro biblico cattolico per l\u2019Africa e il Madagascar (Bicam), diretto da padre Albert Ngengi Mundele. Durante i lavori \u2013\n[riferisce l\u2019agenzia Aci Africa](https://www.aciafrica.org/news/2678/church-leaders-review-bible-apostolate-in-africa-at-virtual-conference) \u2013 ci si \u00e8 soffermati, in particolare, sulle traduzioni della Bibbia nelle lingue locali africane, rese difficili dalla carenza di fondi e di strutture adeguate, e sulla necessit\u00e0 di una maggiore \u201coralit\u00e0 nella proclamazione della Parola di Dio\u201d. Ci\u00f2 nonostante, padre Xene Sanchez, direttore di \u201cVerbum Bible\u201d, una casa editrice di libri religiosi gestita dai Missionari Verbiti nella Repubblica Democratica del Congo, ha fornito esempi di ci\u00f2 per cui l'Africa \u00e8 conosciuta, ovvero \"il suo particolare amore per la Parola di Dio\". \"L'Africa \u00e8 il primo continente con il maggior numero di traduzioni della Bibbia \u2013 ha spiegato padre Sanchez - il che \u00e8 sorprendente perch\u00e9 \u00e8 un territorio pi\u00f9 piccolo rispetto a quello asiatico. Eppure, \u00e8 stato il primo a tradurre la Bibbia\u201d. Le statistiche dicono anche, ha continuato il missionario verbita, che gli africani sono \u201csecondi solo ai latino-americani nell\u2019acquisto della Bibbia, un dato che, nel contesto delle difficolt\u00e0 finanziarie in cui vive la popolazione locale, rappresenta una grande testimonianza dell\u2019amore che essa ha per le Sacre Scritture\u201d. Molto elevato anche \u201cil numero di volontari per la formazione biblica\u201d, ha sottolineato padre Sanchez, perch\u00e9 \u201cla gente \u00e8 davvero affamata\u201d di questo. Perci\u00f2, ha aggiunto, la formazione dovr\u00e0 essere sempre \u201cpi\u00f9 efficace\u201d: in Africa, infatti, sono presenti molte s\u00e8tte alle quali bisogna rispondere con \u201cl\u2019interpretazione corretta delle Sacre Scritture\u201d. Di qui, l\u2019auspicio che la Bibbia possa essere \u201cdisponibile per tutti gli africani di ogni et\u00e0, posizione sociale e condizione economica\u201d. Alla conferenza virtuale \u00e8 intervenuto anche padre Rafael Simbine Junior, responsabile della Commissione per l'evangelizzazione del Secam (Simposio delle Conferenze episcopali dell\u2019Africa e del Madagascar), il quale ha evidenziato come \u201cfar conoscere e amare il Vangelo apra la strada all\u2019incontro personale con Ges\u00f9 Cristo\u201d. In quest\u2019ottica, egli ha suggerito di \u201cincoraggiare il possesso personale della Bibbia sia da parte del clero e dei consacrati che dei fedeli laici\u201d. (IP)\n22 gennaio - ITALIA Monsignor Sorrentino: l\u2019entrata in vigore del Trattato che vieta le armi nucleari un notevole passo verso la pace nel mondo\nDa Assisi il plauso di monsignor Domenico Sorrentino per l\u2019entrata in vigore del Trattato che proibisce l\u2019uso delle armi nucleari. \u201cAd Assisi, citt\u00e0 della pace, viviamo con gioia, come un notevole passo verso la pace nel mondo, l\u2019andata in vigore, in data odierna, del Trattato di proibizione delle armi nucleari\u201d afferma il vescovo della diocesi di Assisi \u2013 Nocera Umbra \u2013 Gualdo Tadino\u201d. Le parole del presule sono state diffuse dall\u2019Ufficio stampa della diocesi in un comunicato. \u201cLa pace - sostiene monsignor Sorrentino - ha bisogno che vengano eliminate non solo le armi nucleari, ma tutte le armi di distruzione, anzi ogni minaccia alla vita in tutte le sue fasi ed espressioni\u201d. Per il presule occorre che vengano meno \u201catteggiamenti aggressivi\u201d e c\u2019\u00e8 bisogno di una geo-politica della solidariet\u00e0, e non del dominio. La pace, aggiunge il vescovo, \u201cha bisogno di costruirsi nella giustizia, nella non violenza, nell\u2019accoglienza. Ha bisogno che i cuori si convertano al rispetto della dignit\u00e0 di ogni persona umana, di ogni popolo, di ogni cultura e religione\u201d. Monsignor Sorrentino spiega che la pace \u201cnon \u00e8 pura assenza di guerra, ma va costruita nella sua interezza spirituale, familiare, sociale, economica e politica\u201d e ribadisce che \u201cl\u2019odierno passo, che prende di mira una delle armi di distruzione pi\u00f9 terribili che la mente umana abbia concepito, va salutato con gioia\u201d. \u201cNe rendiamo grazie al Signore - conclude il vescovo della diocesi di Assisi \u2013 Nocera Umbra \u2013 Gualdo Tadino -, mentre prendiamo l\u2019impegno, sulle orme del Vangelo e della testimonianza di San Francesco di Assisi, di diventare sempre di pi\u00f9 testimoni e costruttori di pace\u201d. (TC)\n22 gennaio - BRASILE Giornata contro intolleranza religiosa. Vescovi: promuovere il rispetto delle differenze\nSi chiamava Iyalorix\u00e1 Gild\u00e1sia dos Santos, ma tutti la conoscevano come M\u00e3e Gilda. Era un\u2019attivista sociale brasiliana e nel 2000 mor\u00ec di infarto a causa dell\u2019intolleranza religiosa. Quell\u2019anno, infatti, alcuni fondamentalisti attaccarono e saccheggiarono un tempio da lei voluto e dedicato alla religione afrobrasiliana Candombl\u00e9. In seguito agli avvenimenti, la donna ebbe un attacco cardiaco e spir\u00f2. Era il 21 gennaio del 2000. Sette anni pi\u00f9 tardi, l\u2019allora presidente del Brasile, Luiz In\u00e1cio Lula da Silva, istitu\u00ec la \u201cGiornata nazionale contro l\u2019intolleranza religiosa\u201d e la fiss\u00f2 per il 21 gennaio, proprio in ricordo di M\u00e3e Gilda. Il significato di tale ricorrenza viene ricordato anche dalla Conferenza dei vescovi cattolici del Brasile (Cnbb): come afferma\n[in una nota](https://www.cnbb.org.br/dia-nacional-de-combate-a-intolerancia-religiosa-aponta-necessidade-de-avancar-no-respeito-as-diferencas/) il consigliere della Commissione episcopale per l'ecumenismo e il dialogo interreligioso, padre Marcus Barbosa, \u201cl'intolleranza \u00e8 l\u2019atteggiamento di chi non accetta ci\u00f2 che \u00e8 diverso da s\u00e9, aprendo cos\u00ec al fondamentalismo, alla discriminazione e al pregiudizio\". La Giornata del 21 gennaio, quindi, deve essere \u201cun invito a riflettere su come procedano i rapporti tra le diverse religioni, su come il diritto alla libert\u00e0 religiosa venga rispettato e tutelato, e su quali azioni concrete si stiano compiendo in favore del dialogo e della pace interreligiosa\u201d. La ricorrenza, aggiunge padre Barbosa, \u201cci aiuta anche a vedere quanto siamo ancora lontani dal comandamento di Ges\u00f9: 'Come io ho amato voi, cos\u00ec dovete amarvi gli uni gli altri' (Gv 13,34)\". Essa, inoltre, \u201cchiama alla lotta per l'uguaglianza e per una societ\u00e0 pi\u00f9 fraterna, in cui il rispetto \u00e8 imperativo per una convivenza tra persone diverse e per un\u2019unit\u00e0 nell'amore\". A tal proposito, padre Barbosa cita alcuni documenti fondamentali della Chiesa cattolica, tra cui la \u201c [Dignitatis Humanae](http://www.vatican.va/archive/hist_councils/ii_vatican_council/documents/vat-ii_decl_19651207_dignitatis-humanae_it.html)\u201d, dichiarazione del Concilio Vaticano II sulla libert\u00e0 religiosa: approvato nel 1965, il testo afferma che la persona umana ha diritto alla libert\u00e0 religiosa e sottolinea che essa deve essere garantita da tutte le nazioni. Una sottolineatura ripresa, pi\u00f9 recentemente, dall\u2019Enciclica \u201c [Fratelli tutti](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d di Papa Francesco, pubblicata il 4 ottobre 2020, in cui si legge: \u201cC\u2019\u00e8 un diritto umano fondamentale che non va dimenticato nel cammino della fraternit\u00e0 e della pace: \u00e8 la libert\u00e0 religiosa per i credenti di tutte le religioni. Tale libert\u00e0 manifesta che possiamo trovare un buon accordo tra culture e religioni differenti; testimonia che le cose che abbiamo in comune sono cos\u00ec tante e importanti che \u00e8 possibile individuare una via di convivenza serena, ordinata e pacifica, nell\u2019accoglienza delle differenze e nella gioia di essere fratelli perch\u00e9 figli di un unico Dio\u201d (279). Oltre a tali testi della Chiesa universale, padre Barbosa sottolinea l\u2019importanza delle iniziative delle Chiese locali, ovvero di quelle \u201cbuone pratiche\u201d che aiutano a superare l\u2019intolleranza religiosa. Una tra queste \u00e8 la \u201c [Campagna di fraternit\u00e0 ecumenica](https://www.osservatoreromano.va/it/news/2021-01/quo-012/nuove-strade-br-contro-la-violenza.html)\u201d, che quest\u2019anno ha per tema \"Fraternit\u00e0 e dialogo: impegno d'amore\" e come motto: \"Cristo \u00e8 la nostra pace: da ci\u00f2 che era diviso ha fatto l'unit\u00e0\" (Ef 2,14). Promossa dal Conselho nacional de Igrejas crist\u00e3s (Conic) do Brasil, l\u2019iniziativa viene organizzata in media ogni cinque anni e si pone lo scopo, attraverso la celebrazione di momenti di preghiera e la realizzazione di progetti per i pi\u00f9 vulnerabili, di valorizzare le singole tradizioni cristiane nel quadro della ricerca dell\u2019unit\u00e0. Ma non solo: talvolta, alcuni progetti hanno anche una dimensione interreligiosa perch\u00e9 coinvolgono gruppi non cristiani. (IP)\n22 gennaio - ITALIA Nuova luce per i mosaici del Battistero di Firenze. Concluso il restauro delle prime quattro pareti\nE\u2019 una tecnica a mosaico unica nel suo genere quella venuta alla luce in seguito ai restauri, presentati questa mattina, delle prime quattro pareti del Battistero di Firenze, il monumento pi\u00f9 antico della citt\u00e0. Qui fu battezzato Dante Alighieri di cui si festeggiano quest\u2019anno i 700 anni dalla morte e che amava definire questo luogo \u201cil mio bel San Giovanni\u201d. A partire da luned\u00ec 25 gennaio, contemporaneamente alla riapertura della cattedrale e della Cupola di Santa Maria del Fiore, le superfici musive appena restaurate, dopo quattro anni di lavoro, mostreranno il loro splendore originario. \u201cQua vengono tutti coloro che vogliono vedere cose mirabili\u201d si legge sul pavimento di marmi intarsiati del Battistero, entrando dalla Porta del Paradiso. Mirabile \u00e8 in effetti la lucentezza di questi mosaici raffiguranti profeti, vescovi e cherubini. L\u2019obbiettivo \u00e8 ora completare il restauro delle rimanenti quattro pareti entro la fine del 2021. Nonostante il crollo del turismo e le limitazioni imposte dalla pandemia , l\u2019Opera di Santa Maria del Fiore che ha finanziato l\u2019intervento si \u00e8 posta questo ambizioso traguardo. Particolarmente complesso il restauro delle pareti di marmo bianco, verde di Prato e mosaici, ha interessato l\u2019architettura, la struttura e la decorazione a mosaico. Mai prima d\u2019ora era stata eseguita una cos\u00ec approfondita campagna di studi e di indagini diagnostiche. Sono emerse interessanti scoperte: l\u2019originalissima tecnica musiva impiegata; la cera pigmentata sul verde di Prato, utilizzata per coprire il bianco del calcare formatosi a causa delle infiltrazioni di acqua; le tracce di foglia d\u2019oro su uno dei capitelli dei matronei. Non \u00e8 escluso che in origine fossero tutti dorati, abbagliando di splendore lo sguardo di chi accedeva nello spazio sacro. La grande sfida per i mosaicisti trecenteschi fu sovrapporre i mosaici parietali al preesistente rivestimento marmoreo. \u201cL\u2019impasto utilizzato per applicare le tessere\u2013 spiega Beatrice Agostini, progettista e direttore dei lavori di restauro dell\u2019Opera di Santa Maria del Fiore - \u00e8 un\u2019assoluta particolarit\u00e0: non fu impiegata una normale malta ma un mastice. Il degrado di questo composto ha rappresentato le problematiche pi\u00f9 complesse affrontate da questo restauro\u201d. (PO)\n22 gennaio - STATI UNITI Immigrati: Biden rafforza il Daca. Plauso dei vescovi\nUn memorandum che preserva e rafforza il programma Daca (Deferred Action for Childhood Arrivals): \u00e8 tra le prime decisioni prese da Joe Biden, nuovo presidente degli Stati Uniti d\u2019America, insediatosi il 20 gennaio. Voluto nel 2012 dall\u2019amministrazione Obama, il progetto permette gli immigrati irregolari arrivati negli Usa da bambini seguendo i propri genitori (i cos\u00ec detti \u201cdreamers\u201d) di essere esentati da espulsioni e di ottenere permessi di lavoro, coadiuvando notevolmente le risorse nazionali. \u00c8 stato stimato, infatti, che i beneficiari del Daca contribuiscono all'economia degli Stati Uniti con pi\u00f9 di 42 miliardi di dollari all'anno. Il Daca \u00e8 stato nel mirino della precedente amministrazione Trump che, nel giugno 2020, ha tentato di abolirlo, ricevendo per\u00f2 parere contrario dalla Corte Suprema. Ora, dunque, il memorandum di Biden apre un nuovo scenario. Immediata la reazione della Conferenza episcopale nazionale (Usccb) che,\n[in una nota](https://www.usccb.org/news/2021/usccb-president-and-migration-chairman-welcome-administrations-commitment-daca-and-call) a firma del suo presidente, l\u2019Arcivescovo Jos\u00e9 Gomez, nonch\u00e9 del responsabile del Comitato episcopale per le migrazioni, Monsignor Mario Dorsonville, accoglie \u201ccon favore\u201d la decisione del nuovo Capo di Stato. \u201cPer anni \u2013 scrivono i vescovi \u2013 i giovani del Daca hanno arricchito il nostro Paese. Sono contribuenti della nostra economia, veterani delle nostre forze armate, eccellenze accademiche delle nostre universit\u00e0 e personaggi di spicco delle nostre parrocchie e comunit\u00e0\u201d. Si meritano, dunque, \u201cinsieme alle loro famiglie\u201d, \u201ccertezza, vicinanza, generosit\u00e0 e giustizia\u201d. La Chiesa cattolica statunitense, poi, \u201cincoraggia fortemente il Capo dello Stato e il Congresso nazionale a promulgare immediatamente una legislazione che fornisca un percorso verso la cittadinanza ai \u2018dreamers\u2019\u201d, perch\u00e9 \u201cda tempo si attende una tutela legislativa permanente che superi gli schieramenti di parte e metta al primo posto la dignit\u00e0 umana e il futuro delle persone\u201d. \u201cLa protezione dei \u2018dreamers\u2019 \u2013 incalzano i presuli \u2013 dovrebbe essere solo il primo passo di una riforma sistematica delle nostre leggi sull\u2019immigrazione, ormai obsolete\u201d. Di qui, il forte appello dell\u2019Usccb ad \u201candare avanti, in modo bipartisan, per riparare le fratture presenti nel sistema nazionale dell\u2019immigrazione\u201d. Oltre a tutelare i \u2018dreamers\u2019, i vescovi auspicano che una riforma che \u201csostenga l\u2019immigrazione basata sulla famiglia, garantisca il giusto processo e lo Stato di diritto, riconosca i contributi dei lavoratori, protegga i vulnerabili in fuga dalle persecuzioni e affronti le cause profonde della migrazione\u201d. \u201cSiamo pronti a lavorare con il presidente Biden, la sua amministrazione ed il Congresso \u2013 conclude l\u2019Usccb \u2013 su questa questione urgente che riguarda la vita e la dignit\u00e0 umana\u201d. [In una seconda dichiarazione](https://www.usccb.org/news/2021/usccb-migration-chairman-welcomes-administrations-initial-effort-reform-enforcement-and), poi, Monsignor Dorsonville si sofferma sulla revoca, stabilita da Biden il 20 gennaio, dell\u2019ordine esecutivo 13768/2017 che prevede l\u2019allontanamento dagli Stati Uniti degli stranieri con precedenti penali, nonch\u00e9 delle persone accusate, ma non condannate. Il nuovo presidente ha anche attuato una moratoria di cento giorni su alcune espulsioni. \u201cSi tratta di primi passi importanti \u2013 commenta il presule - per assicurare che l'applicazione della normativa sull\u2019immigrazione nel nostro Paese sia equilibrata e umana\u201d. \u201cTroppe persone infatti \u2013 continua il vescovo - hanno sperimentato un'attuazione dura e pesante della legge sia al confine tra Stati Uniti e Messico, sia all'interno degli Usa\u201d, il che ha portato ad avere \u201cfamiglie inutilmente divise\u201d. Ricordando, quindi, che \u201cla fede cattolica riconosce il diritto delle nazioni di controllare i loro confini\u201d, Monsignor Dorsonville sottolinea che comunque \u201csi pu\u00f2 sostenere lo Stato di diritto senza negare rifugio ai vulnerabili, il tutto riconoscendo l'importanza e la necessit\u00e0 dell'unit\u00e0 familiare\u201d. Dal presidente del Comitato episcopale per le migrazioni anche l\u2019impegno della Chiesa a \u201clavorare con la nuova amministrazione\u201d nella revisione delle politiche migratorie che \u201cpreservino la sovranit\u00e0 nazionale ma, allo stesso tempo, riconoscano l'intrinseca dignit\u00e0 umana di ogni persona, indipendentemente dallo status di immigrazione\". (IP)\n22 gennaio - GIORDANIA Il patriarca Pizzaballa ringrazia re Abdullah II, le istituzioni e le Chiese sorelle per l\u2019accoglienza ricevuta\nLasciando la Giordania, al termine della sua prima visita ufficiale nel Paese, iniziata il 7 gennaio e conclusasi ieri, il patriarca latino di Geruselemme, Pierbattista Pizzaballa, ha voluto formulare una serie di ringraziamenti per l\u2019accoglienza ricevuta. In una dichiarazione rilasciata dal Vicariato Latino di Amman, monsignor Pizzaballa ringrazia anzitutto re Abdullah II Ben Al Hussein, con il quale si \u00e8 intrattenuto in un incontro on line, ed esprime apprezzamento per il plauso del sovrano circa quanto la Chiesa latina sta facendo a Gerusalemme in collaborazione con le Chiese sorelle. Il patriarca, riferisce Abouna.org, ricorda anche i rapporti di amicizia fra il re e Papa Francesco e rivolge inoltre il suo grazie al principe Ghazi Ben Mohammad, al principe El-Hassan Ben Talal, al presidente del Senato Faisal Al-Fayez, al presidente del Parlamento Abdul Mon\u2019em Odat e al governo giordano per gli enormi sforzi compiuti nell\u2019organizzare le sue visite e i suoi incontri nel Regno Hascemita. Monsignor Pizzaballa spiega poi di aver scelto di celebrare la prima Messa nel sito del Battesimo di Ges\u00f9 per l\u2019importanza che il luogo riveste e invita pellegrini e fedeli a visitarlo non appena la pandemia sar\u00e0 finita. Rivolgendosi poi a vescovi, sacerdoti e laici evidenzia di avere percepito tanta solidariet\u00e0 e cooperazione tra tutti i componenti della famiglia allargata giordana e sottolinea la necessit\u00e0 di preservare questa unit\u00e0. Il patriarca latino di Gerusalemme elogia quindi l\u2019armonia che trapela tra i cittadini giordani e osserva che la Giordania ha dato vita a un modello globale di convivenza tra cristiani e musulmani. Il grazie di monsignor Pizzaballa va anche ai vari media locali, arabi e internazionali che hanno raccontato la sua visita in Giordania e alle Chiese sorelle, che, in occasione della Settimana di preghiera per l\u2019unit\u00e0 dei cristiani, hanno organizzato visite al Vicariato Latino di Amman per incontrarlo e partecipato alla Messa celebrata nel Luogo del Battesimo di Ges\u00f9. Il patriarca rimarca infine la necessit\u00e0 di pi\u00f9 iniziative possibili per il compimento dell\u2019unit\u00e0 dei cristiani e conclude il suo saluto con un pensiero alla famiglia giordana allargata, sotto la saggia guida hashemita, al governo e al popolo giordano: \u201cCiter\u00f2 sempre la Giordania nelle mie preghiere quotidiane, soprattutto in questi giorni per i malati di Covid-19, nonch\u00e9 per il personale medico del Regno e del mondo in generale\u201d. (TC)\n22 gennaio - ITALIA - \"Di chiesa in chiesa\", un ciclo di visite sul web promosso dal Museo Diocesano di Milano\nUn percorso online alla riscoperta delle pi\u00f9 belle chiese di Milano. Se i musei restano chiusi a causa della pandemia, la possibilit\u00e0 di godere dei tesori dell'arte sacra \u00e8 offerta da una singolare iniziativa del Museo Diocesano di Milano. A partire dal prossimo gioved\u00ec 28 gennaio infatti \u00e8 previsto un ciclo di incontri online, a cadenza quindicinale, a cura dell'associazione Ambarabart, per scoprire i capolavori architettonici, scultorei e pittorici nel cuore della citt\u00e0 ambrosiana. L'iniziativa si chiama \"Di chiesa in chiesa\" e propone per quattro gioved\u00ec consecutivi, fino all'11 marzo, sempre alle 18, un tour tra cicli di affreschi, sculture e pale d\u2019altare realizzate da importanti artisti e custoditi all'interno dei seguenti monumenti: San Lorenzo Maggiore e la Cappella di Sant\u2019Aquilino; Sant\u2019Eustorgio e la Cappella Portinari; Santa Maria presso san Satiro e Bramante; San Giorgio al Palazzo e Bernardino Luini. L\u2019intero ciclo \u00e8 acquistabile fino a mezz'ora prima dell'inizio delle visite. Le lezioni durano un'ora e si svolgono sulla piattaforma ZOOM. Secondo quanto previsto dal governo italiano, il Museo Diocesano Carlo Maria Martini ed il Museo della Basilica di Sant'Eustorgio restano chiusi fino a nuove disposizioni. Sul\n[sito internet](https://chiostrisanteustorgio.it/) tuttavia per mantenere il contatto con i visitatori sono numerose le iniziative promosse in ambito artistico e culturale. (PO)\n22 gennaio - EUROPA La Comece critica il disegno di legge danese che prevede la pronuncia di prediche e omelie nella lingua nazionale: viola la libert\u00e0 di religione\nIl presidente della Commissione delle Conferenze episcopali d\u2019Europa (Comece), il cardinale Jean-Claude Hollerich, esprime preoccupazione per un disegno di legge, prossimo alla discussione in Danimarca, che, disponendo la pronuncia di prediche e omelie nella lingua nazionale, potrebbe ostacolare il diritto fondamentale alla libert\u00e0 di religione. In un comunicato la Comece afferma di rispettare i processi legislativi nazionali, ma intravede una tendenza sempre pi\u00f9 ampia e crescente negli Stati membri dell\u2019Ue a trascurare il diritto fondamentale alla libert\u00e0 di religione, tutelato sia dall\u2019articolo 9 della Convenzione europea dei diritti dell'uomo che dall\u2019articolo 10 della Carta dei diritti fondamentali dell\u2019Ue. Le Conferenze episcopali d\u2019Europa avevano gi\u00e0 espresso preoccupazioni sulla libert\u00e0 di religione a proposito delle rigide misure nazionali imposte alle Chiese e alle comunit\u00e0 religiose a causa della pandemia di Covid-19. Per il cardinale Hollerich l\u2019erosione di diritti specifici mette in pericolo l\u2019intera architettura dei diritti fondamentali, basati sull\u2019idea di universalit\u00e0 e di interconnessione. Se, tuttavia, la Comece comprende che l\u2019obiettivo della proposta danese \u00e8 quello di prevenire la radicalizzazione e di contrastare l\u2019incitamento all\u2019odio e al terrorismo, ritiene che la nuova norma avrebbe un impatto negativo e discriminatorio per le Chiese e le comunit\u00e0 religiose - \u201ccontrarie ed estranee a tali azioni, agendo in uno spirito di pace e integrazione\u201d - e in particolare per le minoranze religiose, spesso costituite da comunit\u00e0 di immigrati. Il presidente della Comece ricorda a tal proposito che l\u2019articolo 2 del Trattato sull\u2019Unione Europea indica tra i suoi valori il rispetto dei diritti delle persone appartenenti a minoranze e che la recente agenda antiterrorismo dell\u2019Ue riconosce tra le fondamenta dell\u2019Unione Europea proprio la libert\u00e0 di religione. Infine il porporato, precisa che la Comece sostiene comunque l\u2019Ue nel suo sforzo di identificare alternative efficaci a soluzioni legali invasive e potenzialmente dannose, e, a nome di tutte le Conferenze episcopali d\u2019Europa, esprime solidariet\u00e0 alla Conferenza episcopale scandinava, ai cattolici e alle altre comunit\u00e0 della Danimarca, incoraggiando le autorit\u00e0 pubbliche nazionali competenti ad un intenso e proficuo dialogo. (TC)\n22 gennaio - HAITI Appello della Compagnia di Ges\u00f9 perch\u00e9 le forze politiche e sociali si impegnino per far uscire il Paese dalla crisi\nL\u2019attuale crisi che sta attraversando Haiti sta minando le fondamenta della societ\u00e0 perch\u00e9 le istituzioni pubbliche stanno crollando. Lo afferma in un documento la Compagnia di Ges\u00f9 che invita tutte le forze religiose a unirsi nel cammino della rinascita di Haiti, a superare le divisioni tra cattolici, protestanti, vuduisti, in ambito sociale, per il bene della nazione, ed esortano gli attori nazionali e internazionali, le forze vive del Paese, gli attivisti sociali e politici, la diaspora haitiana e \u201cil valoroso popolo di Haiti\u201d a unirsi per salvare Haiti. Nella loro presa di posizione diffusa ai media, i gesuiti evidenziano in particolare la crescita dell\u2019insicurezza nel Paese a causa all\u2019impunit\u00e0 di cui godono le bande armate. Per i religiosi, quella di Haiti \u201c\u00e8 una crisi politica perch\u00e9 la classe politica \u00e8 totalmente screditata\u201d. \u201cI leader non dimostrano alcun coraggio: sono pigri, senza creativit\u00e0, senza capacit\u00e0 di pianificazione. Cos\u00ec lo Stato sta gradualmente perdendo il controllo delle leve di una societ\u00e0 organizzata - si legge sul portale della Compagnia di Ges\u00f9 -. Questo lascia anche spazio alla possibilit\u00e0 di un ritorno alla dittatura, come quella conosciuta ai tempi di Fran\u00e7ois Duvalier, perch\u00e9 il governo governa attraverso decreti, spesso in spregio alla Costituzione\u201d. Per i gesuiti, quindi, c\u2019\u00e8 anche una crisi costituzionale e una crisi economica, con un calo della produzione, il PIL in caduta, l\u2019impossibilit\u00e0 di accedere all\u2019istruzione e ai servizi sociali di una societ\u00e0 moderna e con il conseguente esodo dalle campagne e l\u2019aggravarsi della povert\u00e0 nelle citt\u00e0. La Compagnia di Ges\u00f9 ritiene che le cause di questa situazione sono da ricercare nelle disuguaglianze sociali, nell\u2019assenza di politiche pubbliche per l\u2019integrazione dei cittadini, nella mancanza di empatia e di consapevolezza civica, nell\u2019accumulo di ingiustizie sociali e nel disprezzo di valori fondamentali come la solidariet\u00e0, il rispetto della vita e dell\u2019ambiente, la promozione del bene comune e il superamento di s\u00e9 stessi. Tutto ci\u00f2, per i gesuiti, rischia per\u00f2 di nascondere molte ricchezze che possono contribuire a superare la crisi e a rilanciare il Paese, che tra l\u2019altro possiede un immenso potenziale naturale e culturale. Haiti ha un sottosuolo ricco, 1.700 km di costa, numerosi siti storici e naturali, una diaspora di oltre 2 milioni di persone dotate di risorse e si sta iniziando a formare un movimento di cittadini portatore di speranza per la costruzione della democrazia e dello stato di diritto. (TC)\n22 gennaio - COSTA D\u2019AVORIO Monsignor Borgia alla plenaria dei vescovi: siate una comunit\u00e0 ecclesiale che si impegna senza paura\nLa Chiesa della Costa d\u2019Avorio sia una Chiesa in uscita: \u00e8 l\u2019invito che il nunzio apostolico, monsignor Paolo Borgia, ha rivolto ai vescovi del Paese all\u2019apertura, marted\u00ec scorso, della 117.ma Assemblea Plenaria a Bonoua, nella diocesi di Grand-Bassam, presso il Centro Giovanni Paolo I di Kodjobou\u00e9. L\u2019incontro, si legge sulla pagina Facebook della Conferenza episcopale, si concluder\u00e0 domenica, con una Messa solenne nella cattedrale dello Spirito Santo, che segner\u00e0 anche la conclusione della celebrazione del giubileo dei 125 anni di evangelizzazione della Costa d'Avorio. E proprio ricordando l\u2019importante anniversario, monsignor Borgia ha esortato i vescovi \u201ca rendere grazie a Dio per i prodigi del suo amore, nel corso di tutti questi anni, e a chiedere umilmente perdono per gli eventuali errori commessi\u201d e ancora a fare un bilancio sull\u2019attivit\u00e0 della Chiesa e a riflettere sulla sua azione pastorale per il futuro\u201d. Il nunzio apostolico ha affermato che la Chiesa deve essere \u201cuna comunit\u00e0 ecclesiale che si mette in gioco, cio\u00e8 che si impegna senza paura. Che con costanza, senza compromessi, va fino in fondo, chi riduce le distanze e che si china verso gli altri per toccare le membra sofferenti di Cristo nei pi\u00f9 bisognosi\u201d. Toccando poi il tema dell\u2019assise, \u201cL\u2019educazione in Costa d\u2019Avorio al servizio dello sviluppo umano integrale\u201d, monsignor Borgia ha incoraggiato la Chiesa a contribuire con le sue attivit\u00e0 in campo educativo, alla promozione ad un umanesimo sempre nuovo \u201cche favorisca l\u2019incontro e il dialogo, che consenta uno sviluppo vero e autentico e che costituisca un percorso di pace\u201d. Prima di dare il via ai lavori, monsignor Ignace Bessi Dogbo, presidente della Conferenza episcopale ivoriana e arcivescovo di Korhogo, ha precisato che \u201cl\u2019educazione \u00e8, senza dubbio, lo strumento pi\u00f9 indicato per il servizio dello sviluppo umano integrale, poich\u00e9 aiuta l\u2019uomo a raggiungere la statura di Cristo rimuovendo tutte le asperit\u00e0 e rugosit\u00e0 e soprattutto instillando le virt\u00f9 che il Vangelo e la coscienza propongono\u201d. Per l\u2019arcivescovo di Korhogo, nell\u2019ambito dell\u2019educazione, tutti gli attori, i partner, i membri della Chiesa, i genitori, gli insegnanti e i giornalisti devono svolgere il loro ruolo con molta pi\u00f9 responsabilit\u00e0. Per il presule, inoltre, l\u2019educazione sar\u00e0 a servizio dell\u2019uomo totale nella misura in cui la crescita psicofisiologica scaturisce da metodi che includono la formazione, la correzione, la presa di coscienza, la cooperazione. Durante la Messa che ha dato inizio alla plenaria, nella parrocchia di San Pietro Claver di Bonoua, monsignor Bessi Dogbo ha invece invitato le famiglie a seguire l\u2019esempio dalla Sacra Famiglia di Nazareth e a impegnarsi ad educare i propri figli alla piet\u00e0. Per il presule, in questo modo, i bambini entreranno nel progetto educativo dei loro genitori come ha fatto Ges\u00f9 con Giuseppe e Maria, attraverso l\u2019obbedienza, \u201cche \u00e8 prima di tutto obbedienza a Dio\u201d. (TC)\n21 gennaio - MONDO - Le sfide dell'architettura sacra contemporanea nel segno della continuit\u00e0. Un confronto ecumenico tra Occidente ed Oriente in un ciclo di convegni internazionali\nAffrontare le sfide della contemporaneit\u00e0 senza dimenticare il passato perch\u00e9 il nuovo deriva dalla tradizione e la tradizione non \u00e8 statica: si evolve e cammina. Ruota attorno a questa convinzione il ciclo di convegni internazionali \u201cL\u2019Eterno nel Tempo. Arte e architettura cristiana tra Oriente e Occidente\u201d che l\u2019Associazione Pantaleone organizza nella citt\u00e0 di Otranto. Significativa la sede: la terra salentina ha inscritta nelle proprie radici una vocazione al dialogo. Chiamati ad incontrarsi sono in quest\u2019ambito studiosi di area cattolica ed ortodossa. Il tema della crisi dell\u2019architettura sacra contemporanea \u00e8 di quelli che infiammano il dibattito. Ad esso \u00e8 dedicato il volume \u201cSpazio sacro e iconografia. Limiti, sfide, respponsabilit\u00e0\u201d, edito da Jaca Book, che raccoglie gli atti del primo Convegno Internazionale dell\u2019Associazione Pantaleone. Ne \u00e8 co-autrice Ada Toni, architetto e membro della Commissione di Arte Sacra dell\u2019Arcidiocesi di Otranto. La chiave della conciliazione all\u2019interno di un dibattito che accende gli esperti risiede in una parola: continuit\u00e0, quell\u2019ermeneutica della continuit\u00e0 che Benedetto XVI ha indicato alla liturgia contemporanea quale via da intraprendere. \u201cIl nostro desiderio \u2013 spiega a Vatican News - \u00e8 trarre dalla storia dell\u2019arte quei fondamenti e simboli che abbiamo dimenticato a causa di un eccesso di sperimentalismo verificatosi soprattutto in Occidente negli ultimi decenni. Senza contenuto \u00e8 infatti difficile produrre un\u2019arte che sia espressiva del proprio tempo e portatrice di un messaggio\u201d. \u201cNel dialogo tra passato e presente occorre trovare un equilibrio. In Occidente talvolta il dibattito ha assunto toni di contrasto fra partigiani di due fazioni, ma all\u2019interno della Chiesa non possono esistere divisione\u201d. Tradizionalisti e modernisti sono chiamati ad un confronto e ad una sintesi. C\u2019\u00e8 un minimo comune denominatore: \u201cl\u2019oggettiva bellezza del nostro passato, della storia dell\u2019arte cristiana unisce tutti, di fronte ad essa siamo tutti uguali. Oggi abbiamo bisogno di lasciarci ispirare dalla bellezza. La storia dell\u2019arte cristiana \u00e8 un luogo di incontro e non di divisione\u201d. Stimolante la chiave ecumenica di questo percorso scientifico di studio e confronto, con il coinvolgimento del mondo ortodosso nel dibattito attorno al ruolo, all\u2019identit\u00e0 e alla vocazione dell\u2019arte sacra contemporanea. \u201cIn Occidente \u2013 prosegue Ada Toni - abbiamo preso di petto la sfida della contemporaneit\u00e0 e talvolta ci sono stati eccessi e sbavature. Con la smania della novit\u00e0 abbiamo spesso dimenticato i contenuti da esprimere. D\u2019altro canto in Oriente \u00e8 accaduto l\u2019opposto. La tradizione \u00e8 stata interpretata con la reiterazione di modelli che non sempre riescono ad esprimere le attese del nostro tempo. Eppure in Oriente ci sono notevoli fermenti nell\u2019arte contemporanea, ma spesso non approdano nel settore eletto dell\u2019arte e dell\u2019architettura per il culto. C\u2019\u00e8 quasi paura a compiere quel salto che in Occidente \u00e8 stato affrontato forse con troppo leggerezza ed entusiasmo\u201d. Dopo il Vaticano II i Padri Conciliari nella Costituzione sulla liturgia \u201cSacrosanctum Concilium\u201d hanno indicato una strada. Mettere al bando linguaggi contemporanei senza interrogarsi su quello che queste rappresentazioni vogliono evidenziare, non \u00e8 la direzione giusta. Va accolta la sfida della contemporaneit\u00e0 \u201cIn tante espressioni dell\u2019arte contemporanea - secondo Ada Toni - c\u2019\u00e8 un\u2019istanza che potrebbe essere molto utile alla Chiesa se si facesse lo sforzo di comprenderla. Dobbiamo anche ammettere per\u00f2 che l\u2019arte contemporanea si \u00e8 allontanata spesso da principi, valori e criteri di cui l\u2019arte cristiana non pu\u00f2 fare a meno. Come diceva Paolo VI bisogna ripristinare un\u2019amicizia tra arte e Chiesa, ma abbiamo ancora molta strada da fare\u201d. La tradizione \u00e8 un tesoro inestimabile a cui attingere. \u201cIn passato \u2013 aggiunge la co-autrice del libro - c\u2019era pi\u00f9 consapevolezza dei contenuti religiosi, c\u2019era una fortissima spiritualit\u00e0 e non c\u2019era la smania di novit\u00e0, la fissazione con la figura dell\u2019artista che deve lasciare la firma e distinguersi ad ogni costo. L\u2019artista dava espressione ad una sapienza collettiva, ad una fede condivisa e vissuta. Oggi non \u00e8 cos\u00ec: c\u2019\u00e8 eccesso di soggettivismo, ma non mancano architetti che hanno la capacit\u00e0 di mettere da parte il loro estro e porlo al servizio di un\u2019istanza superiore: rappresentare la novit\u00e0 nel solco della tradizione\u201d. Gli esempi non mancano: Ada Toni cita la Chiesa dell\u2019Ospedale di Bergamo, le cui forme elaborano la tradizione in un linguaggio contemporaneo; in modo analogo, sempre nel segno della continuit\u00e0, l\u2019architetto John Pawson fa propria la sapienza degli antichi monaci costruttori e la traduce in architetture autenticamente contemporanee. \u201c\u00c9 questa la strada che vogliamo percorrere attraverso le nostre sessioni di studio. L\u2019arte \u2013 conclude Ada Toni - deve essere espressione del tempo. Rifugiarsi nella mera imitazione, del passato \u00e8 un fallimento, ma anche un tradimento\u201d. (PO)\n21 gennaio SPAGNA Presentato il Patto globale per l\u2019educazione dell\u2019arcidiocesi di Madrid. Il cardinale Osoro: compito educativo della Chiesa \u00e8 vitale\nIn un incontro virtuale tenutosi lo scorso marted\u00ec, 19 gennaio, l\u2019Arcidiocesi di Madrid ha presentato il suo Patto globale per l\u2019educazione, in obbedienza a quanto proposto da Papa Francesco.\n[Ad annunciarlo \u00e8 il sito dell\u2019Arcidiocesi di Madrid](https://www.archimadrid.org/index.php/oficina-de-informacion/noticias-madrid/2-madrid/9039774-el-arzobispo-destaca-lo-vital-de-la-tarea-educativa-de-la-iglesia-en-la-presentacion-del-pacto-global-por-la-educacion). Nel corso della presentazione, l\u2019arcivescovo della capitale spagnola, il cardinale Carlos Osorio, ha sottolineato \u201cil ruolo vitale dell'educazione per la Chiesa nella presentazione del Patto globale per l'educazione\u201d. Riferendosi alle parole del Papa, il porporato ha esortato a \"riattivare l'impegno per le giovani generazioni, rinnovando la passione per un'educazione pi\u00f9 umanistica\", e le ha messe in relazione all'appello alla fraternit\u00e0 che il Pontefice fa in Fratelli tutti. In questo senso, quindi, ha messo in guardia contro una vita vissuta \"con aggressivit\u00e0\" che nasce \"forse lasciandosi penetrare da ideologie che stanno creando forme piene di egoismo e di perdita del senso di ci\u00f2 che \u00e8 comune e di ci\u00f2 che appartiene a tutti\". Di fronte a ci\u00f2, \u00e8 importante conquistare giorno per giorno \"ci\u00f2 che \u00e8 bello\", l'amore, la giustizia, la solidariet\u00e0, \"la verit\u00e0 dell'uomo da cui si costruisce un popolo\", ed \u00e8 per questo che questo Patto ha un \"realismo speciale\". L'espressione pi\u00f9 umana \"ci \u00e8 stata data da Ges\u00f9 Cristo Nostro Signore\": guardando a Lui e non a \"noi stessi\", ha assicurato ancora il cardinale, \"possiamo contribuire molto in questo momento della storia dell'umanit\u00e0\". \u00c8 tempo di essere samaritani, \"gente che guarisce\"; di \"mostrare grandi orizzonti\", di vedere il mondo, \"non il mio mondo\"; ed \u00e8 anche tempo di essere consapevoli dell'importanza di andare insieme, cosa che forse ha rivelato pi\u00f9 fortemente il Covid-19. Da parte sua, il presidente delle Escuelas Cat\u00f3licas de Madrid, Manuel de Castro, ha spiegato che \"la nascita di questo mondo nuovo e migliore\" che il Papa propone come obiettivo sarebbe praticamente impossibile senza la presenza della dimensione religiosa che porta l'educazione cattolica. La grande sfida posta dal Papa \u00e8 che tutto ci\u00f2 che propone \"ci obbliga a ripensare la pratica educativa\". \u201cQuesta iniziativa del Papa - ha voluto sottolineare il decano dell'Associazione professionale degli insegnanti, Roberto Salmer\u00f3n, che ha aderito al patto - \u00e8 pienamente in linea con la Dichiarazione universale dei diritti umani del 1948, che riconosce il diritto all'istruzione di ogni persona. Un'educazione che \u00e8 a sua volta garanzia di questi diritti, nel quadro di un umanesimo solidale\". Il Patto proposto dal Papa supera le differenze e si costituisce come \"uno strumento per unire le forze\" e realizzare un mondo migliore. Carlos Esteban, insegnante di Religione, ha portato la sua testimonianza, affermando che gli insegnanti di Religione si uniscono alla proposta del Papa guardando all'essenza stessa della classe, prima di tutto, \"prendendo coscienza delle finalit\u00e0 educative della religione nella scuola. Perch\u00e9 la religione, nella sua essenza, \u00e8 una formazione umana che offre un apprendimento culturale, sociale, vitale e significativo e che d\u00e0 la possibilit\u00e0 di umanizzare il nostro mondo\". (RB)\n21 gennaio - BRASILE Cardinale Hummes: combattere indifferenza e aiutare i sofferenti a Manaus\nSuperare l'indifferenza, protestare con pratiche consapevoli, pregare e aiutare concretamente i fratelli di Manaus, con progetti di raccolta fondi e materiali da destinare ai pi\u00f9 vulnerabili: questi i quattro suggerimenti avanzati dal Cardinale Claudio Hummes, presidente della Commissione per l\u2019Amazzonia della Conferenza dei vescovi del Brasile (Cnbb), per rispondere alla \u201cenorme tragedia\" provocata dalla crisi sanitaria da Covid-19 in Amazzonia,\n[soprattutto a Manaus](https://rei.spc.va/content/rei/documentazione/repo/2021/01/21/CSR_488_2021.html). La prima cosa da fare, dunque, [spiega il porporato](https://www.vaticannews.va/pt/igreja/news/2021-01/entrevista-dom-claudio-hummes-indiferenca-pandemia-manaus.html) in un'intervista rilasciata a \u201cRede Vida\u201d, \u00e8 superare l'indifferenza seguendo esempi come quello di Papa Francesco, che ha insistito su \u201cquesto comportamento virtuoso e cristiano fin dal suo primo viaggio apostolico quando \u00e8 andato ad incontrare i rifugiati a Lampedusa\u201d, nel luglio 2013. \u201cLa stessa parabola del Buon Samaritano \u2013 dice l'arcivescovo emerito di San Paolo - serve come riferimento, perch\u00e9 dovremmo agire come lui, che lascia tutto da parte, dimentica le sue cose, per prendersi cura dell\u2019altro\u201d. \u201cBisogna combattere l'indifferenza e cominciare a farsi coinvolgere \u2013 ribadisce il porporato - a pensare direttamente: 'Devo fare qualcosa, non posso essere indifferente, sono i miei fratelli quelli che stanno morendo\u2019\u201d. La seconda indicazione del Cardinale Hummes \u00e8 quella di affrontare \u201cil contesto di irresponsabilit\u00e0\u201d con cui viene vissuta la crisi sanitaria attuale \u201cprotestando con pratiche consapevoli\u201d: \"Dobbiamo protestare, non possiamo accettare\u201d questa situazione \u2013 afferma il porporato \u2013 Ci sono molti modi di protestare, certamente non violenti, ma consapevoli e questo \u00e8 ci\u00f2 che di pratico e reale dobbiamo fare\". Il terzo suggerimento, invece, \u00e8 alla preghiera costante. \"La preghiera ha una grande forza - sottolinea l\u2019Arcivescovo brasiliano - Pregate per coloro che sono infetti e per coloro che stanno cercando di prendersene cura di loro e di guarirli\u201d. \u201cDobbiamo pregare anche per gli scienziati \u2013 aggiunge - affinch\u00e9 i vaccini siano effettivamente alla portata della gente\u201d. In questo ambito, in particolare, il porporato auspica maggiore \u201csensibilit\u00e0 e organizzazione\u201d. Infine, come quarto punto, il Cardinale Hummes suggerisce a tutte le comunit\u00e0 di creare progetti per raccogliere fondi e materiali da destinare ai pi\u00f9 vulnerabili, colpiti in particolare dall\u2019emergenza sanitaria. (R. Bra.)\n21 gennaio - BOSNIA ED ERZEGOVINA Caritas lancia allarme sulla drammatica situazione dei migranti nel Paese\n\u00c8 attraverso un comunicato di Caritas Internationalis che la Caritas locale della Bosnia ed Erzegovina, lancia l\u2019allarme sulla situazione in cui versano circa tremila migranti che nel nord del Paese lottano per sopravvivere al gelo e in condizioni drammatiche, senza alloggi adeguati, vestiti caldi, n\u00e9 cibo o assistenza medica. Sebbene le temperature scendano frequentemente sotto lo zero, infatti, numerosi migranti provenienti da Paesi quali Pakistan, Afghanistan, Iraq, Iran e Siria sono costretti a dormire in vecchi edifici, veicoli abbandonati, nei boschi o per strada. \u201cNon si tratta solo di fornire cibo, vestiti, kit igienici e alloggi dignitosi, \u00e8 una questione di dignit\u00e0 e di diritti umani. I cani e il bestiame ricevono un trattamento migliore di quello riservato a questi migranti - \u00e8 la denuncia di Dijana Muzi\u010dka, direttore umanitario di Caritas Bosnia ed Erzegovina - le sofferenze fisiche e mentali sono ampiamente diffuse tra i migranti a causa delle cattive condizioni e delle enormi difficolt\u00e0 che devono affrontare, in primis le violazioni dei diritti umani e violenze subite durante il loro viaggio verso nord per raggiungere altri Paesi europei\u201d. Il direttore, in particolare, sottolinea come i respingimenti alla frontiera terrorizzino i migranti e li rendano maggiormente vulnerabili, mentre annovera tra i disturbi fisici l'ipotermia a causa del freddo, la scabbia e altre infezioni della pelle dovute alla mancanza di servizi igienici, nonch\u00e9 diverse infezioni respiratorie. Le sindromi psicologiche, invece, comprendono il disturbo post-traumatico da stress, l'ansia e l'insonnia. \u201c\u00c8 essenziale offrire ai migranti sistemazioni adeguate al fine di garantire loro condizioni pi\u00f9 stabili e dignitose. Purtroppo fornire alloggi adeguati non \u00e8 semplice, giacch\u00e9 si stima che la Bosnia ed Erzegovina ospiti attualmente circa 8000 migranti\u201d, dice ancora la responsabile Caritas. Nella regione ci sono diversi campi di accoglienza che tuttavia spesso mancano di acqua corrente, elettricit\u00e0 e riscaldamento, giacch\u00e9 le autorit\u00e0 locali hanno preferito allocare le strutture in aree distanti dal centro della citt\u00e0 di Biha\u0107. Inoltre, un incendio devastante ha distrutto uno di questi campi, quello di Lipa, lasciando 1500 migranti senza un posto in cui vivere. Molti di loro sono rimasti nel campo incendiato, senza alcuna assistenza n\u00e9 struttura. Altri sono stati temporaneamente sistemati in tende militari riscaldate. Il campo sar\u00e0 ripristinato, ma occorrer\u00e0 del tempo prima che possa essere funzionante: almeno tre mesi, secondo le stime. \u201cDal 2018 Caritas ha aiutato oltre 60mila migranti in Bosnia ed Erzegovina \u2013 spiega ancora Muzi\u010dka \u2013 ora raddoppieremo i nostri sforzi per aiutare i migranti di Lipa, ad esempio abbiamo gi\u00e0 attivato un servizio di lavanderia per i migranti, per offrire loro almeno lenzuola e vestiti asciutti e puliti\u201d. In un quadro gi\u00e0 estremamente drammatico, un\u2019ulteriore preoccupazione \u00e8 costituita dal rischio di contagio da Covid-19 tra i migranti, costretti a vivere in spazi ridotti e in scarse condizioni igieniche. La Caritas di Bosnia ed Erzegovina sottolinea, infine come il dramma dei migranti sia molto stressante anche per la popolazione locale, un quinto della quale vive in condizioni di grave povert\u00e0. Per sostenere la Caritas di Bosnia ed Erzegovina si pu\u00f2 effettuare una donazione al seguente link\n[:www.caritas.org/donate-now/migrants-in-bosnia/](https://www.caritas.org/donate-now/migrants-in-bosnia/) (RB)\n21 gennaio - AMERICA LATINA #coronavirus. Appello del Celam alle autorit\u00e0 di Manaus: non abbandonare la gente al suo destino\n\u201cNon abbandonare la popolazione di Manaus al suo destino\u201d: questo\n[il forte appello lanciato dal Celam](https://prensacelam.org/2021/01/21/el-celam-se-solidariza-con-manaos-y-con-todo-brasil-y-apoya-el-pedido-de-que-las-autoridades-no-dejen-a-su-suerte-al-pueblo/) (Consiglio episcopale latinoamericano) alle autorit\u00e0 del Brasile, esprimendo apprensione per la regione settentrionale del Paese, colpita gravemente dalla pandemia da Covid-19 e in forte carenza di ossigeno negli ospedali. In una lettera indirizzata a Monsignor Walmor Oliveira de Azevedo, presidente della Conferenza nazionale dei vescovi brasiliani (Cnbb), il presidente del Celam, Monsignor Miguel Cabrejos Vidarte, avanza una \"richiesta urgente per un'azione immediata da parte delle autorit\u00e0 governative brasiliane, affinch\u00e9 agiscano con la dovuta diligenza, velocit\u00e0 ed efficienza di fronte all'avanzata del contagio da coronavirus in Brasile, soprattutto a Manaus\". Il presule sottolinea di aver ascoltato [le richieste dei vescovi brasiliani](https://www.vaticannews.va/it/chiesa/news/2021-01/manaus-pandemia-chiesa-steiner-amazzonia.html) affinch\u00e9 le autorit\u00e0 nazionali \u201cnon lascino la gente al suo destino ed agiscano subito\u201d, cos\u00ec come di aver raccolto l\u2019esortazione \u201call\u2019azione solidale di tutti gli attori sociali\u201d. Allo stesso tempo, il presidente del Celam ricorda l\u2019importanza, ribadita anche dalla Chiesa brasiliana, di \u201ccambiare stile di vita\u201d e di \u201cporre l\u2019attenzione ai settori pi\u00f9 vulnerabili\u201d della societ\u00e0. Sottolineando, poi, l\u2019impegno per \u201cuna Chiesa in uscita, missionaria e solidale\u201d, Monsignor Cabrejos cita l\u2019Enciclica \u201cFratelli tutti\u201d di Papa Francesco che esorta alla fraternit\u00e0: un atteggiamento, spiega il presule, tanto pi\u00f9 necessario di fronte alla \u201cgrave crisi che il Covid-19 ha provocato in tanti luoghi del mondo, inclusa l\u2019America Latina\u201d. Per questo, conclude, siamo chiamati a \u201crendere reale un amore senza frontiere, senza limiti, che va incontro all\u2019altro ed \u00e8 capace di superare qualsiasi tipo di distanza\u201d. La voce del Celam si unisce, cos\u00ec, a quella di Papa Francesco che proprio ieri, [all\u2019Udienza generale](https://www.vaticannews.va/it/papa/news/2021-01/papa-francesco-udienza-generale-manaus-brasile-coronavirus.html), nel salutare i fedeli di lingua portoghese, ha ricordato le sofferenze di Manaus. \"In questi giorni \u2013 ha affermato il Pontefice - la mia preghiera va a quanti soffrono per la pandemia, specialmente a Manaus, nel nord del Brasile. Il Padre Misericordioso vi sostenga in questo momento difficile. Vi benedico di cuore!\". (IP)\n21 gennaio ITALIA 24 gennaio, centenario della rivista \u201cSan Francesco\u201d, mensile dei Frati di Assisi\nCento anni fa veniva pubblicato il primo numero della rivista \u201cSan Francesco\u201d, il mensile curato dai frati francescani del Sacro Convento di Assisi. Per commemorare l\u2019anniversario, i religiosi hanno organizzato una serie di incontri incentrati sul tema della comunicazione e sull\u2019importanza del Santo Poverello. Il primo appuntamento \u2013 informa una nota \u2013 \u00e8 previsto per domenica prossima, 24 gennaio, alle ore 21.00. A causa della pandemia da Covid-19, l\u2019evento si terr\u00e0 in diretta streaming sul sito\n[www.sanfrancesco.org](http://www.sanfrancesco.org/), sulla pagina [YouTube](https://www.youtube.com/channel/UCAAHMxNyM8AQvsZy03bFLXQ) della rivista e vedr\u00e0 un dialogo intitolato \u201cParole povere\u201d tra il vescovo di Assisi, Monsignor Domenico Sorrentino, il Custode del Sacro Convento di Assisi, fra\u2019 Marco Moroni, la direttrice di Rai Giornale Radio e Radio Uno, Simona Sala, il presidente della Federazione Nazionale della Stampa Italiana, Beppe Giulietti, e il direttore della rivista San Francesco, padre Enzo Fortunato. \u201cSulle orme di San Francesco \u2013 spiega padre Fortunato - abbiamo deciso di adottare a piene mani ogni strumento di comunicazione, come mezzo diretto, immediato, interattivo e partecipativo\u201d. Il web come \u201celemento divulgativo e di incontro non nasce dalla tecnologia stessa \u2013 continua il religioso \u2013 ma \u00e8 la potenza tecnica che permette di realizzare il sogno di un umanesimo francescano\u201d, ovvero \u00e8 la tecnologia che deve essere \u201cadoperata per creare nuovi contenuti e nuovi valori al servizio dell\u2019uomo\u201d. Il calendario delle celebrazioni del centenario prevede, ogni mese, un appuntamento \u2013 virtuale fin quando durer\u00e0 l\u2019emergenza sanitaria, poi l\u2019auspicio \u00e8 che si passi ad incontri in presenza \u2013 con una delle \u201cpiazze\u201d che ha visto il passaggio di San Francesco: Alessandria, Alviano, Ancona, Ascoli Piceno, Assisi, Bologna, Foligno, Gubbio, Perugia, Roma, Santa Maria degli Angeli e Trevi. In tal modo, si vuole \u201ctestimoniare e comunicare il francescanesimo e il messaggio del Poverello di Assisi\u201d, nonch\u00e9 l\u2019invito di Papa Francesco alla Chiesa ad essere \u201cospedale da campo, in uscita e prossima all\u2019altro\u201d. Sempre in occasione dell\u2019anniversario, i frati del Sacro Convento di Assisi hanno ideato per la rivista anche un nuovo carattere tipografico: si chiama \u201cFranciscus\u201d ed \u00e8 stato elaborato prendendo ispirazione dai manoscritti dal \u2018200 al \u2018400 della Biblioteca del Sacro Convento e dagli affreschi della Basilica di San Francesco. (IP)\n21 gennaio \u2013 CILE Aborto ed eutanasia. Monsignor Chomali: la ragione sia sempre a servizio della vita umana\nParler\u00e0 di aborto ed eutanasia questa sera alle 18 ora locale, monsignor Fernando Chomali, arcivescovo di Concepci\u00f3n, alla conferenza \"Aborto ed eutanasia: due facce della stessa medaglia\", organizzata dall'Istituto di Teologia dell'Universit\u00e0 Cattolica della Santissima Concezione di cui \u00e8 anche Gran Cancelliere.\n[A riportarlo \u00e8 il sito della Conferenza episcopale del Cile.](http://www.iglesia.cl/41834-monsenor-fernando-chomali-expondra-sobre-aborto-y-eutanasia-este-jueves-21.html) Lo scopo dell'evento \u00e8 quello di far conoscere le riflessioni che l'arcivescovo di Concepci\u00f3n ha espresso nei suoi scritti su questi temi - \"La ragione al servizio della vita umana\" e \"Morire con dignit\u00e0\" - per orientare e informare la comunit\u00e0 su due delle questioni valoriali che generano pi\u00f9 opinioni contrastanti in un Paese, come il Cile, che sta pensando alla depenalizzazione dell\u2019aborto come gi\u00e0 avvenuto di recente in Argentina. Il presule ha sottolineato l'importanza di un'adeguata formazione ed educazione quando si discute sia dell'aborto che dell'eutanasia: \"Penso che sia molto importante avere un dialogo con una visione chiara, un dialogo dove si introducono tutti i contributi della scienza - ha detto - il trauma delle donne che hanno abortito le accompagna per tutta la vita. Spero che la ragione prevalga sulla passione, che riusciamo a comprendere il dramma delle donne che si sentono molto sole e abbandonate dalla societ\u00e0 quando sono incinte. Lo stesso vale per le persone sul letto di morte che si sentono molto sole\u201d. L'arcivescovo di Concepci\u00f3n conosce in prima persona la situazione che stanno vivendo molti malati terminali della zona: \u00e8 per questo che fin dall'inizio ha espresso la sua feroce opposizione al progetto di legge che \u00e8 stato approvato dalla Camera dei Deputati cilena il 17 dicembre. \"Trovo molto deplorevole che, nel mezzo di una pandemia che vede molte persone gravemente malate o collegate a respiratori artificiali, venga presentato un progetto di legge di questo tipo. Non credo sia opportuno parlare di eutanasia quando in Cile abbiamo un grande debito con gli anziani e i malati\", ha detto. \"L'esperienza in altri Paesi ci insegna che le persone chiedono l'eutanasia perch\u00e9 non si sentono accompagnate o amate \u2013 ha continuato il presule - pertanto sarebbe meglio avere una legge che assicuri agli adulti anziani e malati una buona salute, migliori le cure palliative e offra un accompagnamento adeguato\". \"La libert\u00e0 \u00e8 il segno eminente della dignit\u00e0 dell'essere umano. Una decisione autenticamente umana \u00e8 una decisione libera, legata alla verit\u00e0 e al bene. Una libert\u00e0 che non \u00e8 orientata alla verit\u00e0 e al bene finisce per essere una schiavit\u00f9. Una persona che ignora le leggi, che \u00e8 sconsiderata, queste persone, in questa apparente libert\u00e0, capita che siano veri schiavi di se stessi\", ha concluso. (RB)\n21 gennaio - TERRA SANTA Coordinamento vescovi: appello per una pace giusta tra israeliani e palestinesi\n\u201cSottolineiamo l'importanza che le leadership israeliana e palestinese si impegnino nuovamente in negoziati diretti. Chiediamo ai nostri governi e leader politici di rinnovare con urgenza la loro partecipazione attiva nella ricerca di una pace giusta, sostenendo il dialogo tra tutte le parti in causa, tutelando il diritto internazionale e riaffermando la pluralit\u00e0 di Gerusalemme, dato il suo significato unico per ebrei, cristiani e musulmani\u201d: questo uno dei passaggi principali del\n[comunicato finale diffuso dal Coordinamento di Terra Santa (Holy Land Coordination- Hlc)](https://www.cbcew.org.uk/holy-land-co-ordination-communique-2021/) a conclusione del suo incontro annuale. Svoltosi dal 16 al 21 gennaio, l\u2019evento si \u00e8 tenuto per la prima volta on line a causa della pandemia da Covid-19. Vi hanno partecipato virtualmente 15 vescovi di 11 Conferenze episcopali di diversi Paesi (Stati Uniti, Unione Europea, Canada e Sud Africa) che si sono confrontati sulla condizione dei cristiani nella regione, con l\u2019obiettivo di \u201cesprimere la solidariet\u00e0 della Chiesa universale ai cristiani della Terra Santa\u201d e di attirare l\u2019attenzione internazionale sulla loro situazione nel difficile contesto politico locale. \u201cLa comunit\u00e0 internazionale \u2013 continua la nota episcopale - deve ritenere Israele responsabile del suo dovere morale, legale e umanitario di rendere i vaccini contro il Covid-19 accessibili ai palestinesi in Cisgiordania e a Gaza, e incoraggiare la cooperazione da parte dell'Autorit\u00e0 Palestinese, ascoltando il messaggio di Papa Francesco che \u2018di fronte a una sfida che non conosce confini, non possiamo erigere muri\u2019\". L\u2019Hlc ribadisce, quindi, il proprio impegno \u201crisoluto\u201d a sostenere \u201cle sorelle e i fratelli nella patria di Cristo\u201d ed esprime la sua vicinanza per la \u201cloro missione, resilienza e testimonianza\u201d offerta ora, \u201cin queste circostanze senza precedenti\u201d. Oggi, infatti, \u201c\u00e8 diventato dolorosamente chiaro \u2013 spiegano i vescovi \u2013 che c\u2019\u00e8 meno motivo di ottimismo che in qualsiasi momento storico precedente\u201d. Le sfide sanitarie provocate dal coronavirus in tutto il mondo, infatti, in Terra Santa \u201csono aggravate dal conflitto\u201d, mentre \u201cl'assenza di pellegrini internazionali ha esacerbato le diffuse difficolt\u00e0 economiche, aumentato i livelli di disoccupazione e spinto molte altre famiglie nella povert\u00e0\u201d. Il Coordinamento episcopale lamenta, inoltre, \u201cla mancanza di progressi politici\u201d che, \u201cinsieme all'inesorabile espansione degli insediamenti e all'impatto della legge dello Stato-nazione di Israele\u201d, che definisce Israele come Stato ebraico in modo esclusivo, continuano ad \u201cerodere ogni prospettiva di una soluzione pacifica a due Stati\u201d. Di qui, il forte appello lanciato dall\u2019Hlc affinch\u00e9 si rafforzi \u201cla solidariet\u00e0 con il popolo della Terra Santa\u201d, una solidariet\u00e0 che non deve essere \u201cun sentimento vago, ma una ferma e perseverante determinazione a impegnarsi per il bene comune\u201d. \u201cAbbiamo la profonda responsabilit\u00e0 \u2013 sottolineano i presuli - di sostenere i cristiani in Terra Santa\u201d, perch\u00e9 le scuole, le cliniche, gli ospedali e gli altri progetti sociali della Chiesa, compreso il lavoro della Caritas, \u201canche se sotto forte pressione, sono modelli di carit\u00e0, giustizia e pace\u201d. Tali istituzioni cristiane risultano essere \u201cvitali\u201d nel riunire persone \u201cprovenienti da molti ambienti diversi\u201d e nel porsi al servizio del \u201cbene comune di tutti\u201d. Il Coordinamento dei vescovi evidenzia poi che la comunit\u00e0 cristiana della Terra Santa, \u201canche se piccola, \u00e8 un importante garante della coesione sociale e portatrice di speranza per un futuro migliore\u201d. Di qui, l\u2019auspicio che si possa presto tornare in pellegrinaggio nella regione, cos\u00ec da sostenerla in prima persona. \u201cFino a quel momento \u2013 concludono i vescovi - incoraggiamo le nostre comunit\u00e0 a fornire tutta l'assistenza possibile e a ricordare nella preghiera tutte le popolazioni dell\u2019area\u201d. Il comunicato finale \u00e8 firmato da tutti i vescovi membri dell\u2019Hlc, tra cui Monsignor Declan Lang, vescovo di Clifton, in Inghilterra, e presidente dell\u2019organismo. (IP)\n21 gennaio - SUD SUDAN A Rumbek, Salesiani creano un ospedale per i pi\u00f9 vulnerabili\nUn ospedale specializzato in ginecologia ed ostetricia, dedicato alle donne pi\u00f9 vulnerabili e in difficolt\u00e0: lo hanno realizzato i salesiani in missione a Tonj, nella diocesi sud sudanese di Rumbek.\n[La struttura](https://www.aciafrica.org/news/2672/salesian-missionary-establishes-hospital-for-vulnerable-population-in-south-sudan), ideata da padre Omar Delasa, medico di origini italiane, offre due sale operatorie, diverse sale-parto, un laboratorio di analisi e una casa in grado di ospitare una quindicina di volontari che aiutano a colmare le carenze del settore sanitario, fornendo aiuto a coloro che \u201caltrimenti non potrebbero avere accesso alle cure mediche\u201d. Il nosocomio \u00e8 intitolato a padre John Lee Tae-seok, missionario e medico coreano salesiano scomparso nel 2010, dopo aver servito a lungo nella missione di Tonj tanto da essere conosciuto come \u201cil Don Bosco di Tonj\u201d. Da sottolineare che, secondo gli ultimi dati, nello Stato di Warrap in cui rientra la missione di Tonj, la mortalit\u00e0 materna \u00e8 piuttosto elevata (2mila decessi su 100mila casi), con oltre il 40 per cento delle donne che, prima, durante e dopo la gravidanza, non riceve assistenza alcuna. Numerose anche le nascite che avvengono in casa, senza nessun aiuto. L\u2019idea dell\u2019ospedale \u2013 spiega padre Delasa \u2013 \u00e8 nata nel 2006, quando il missionario si \u00e8 recato nel Paese africano per la prima volta e il Sud Sudan non era ancora indipendente dal Sudan. Commosso dalla vista della popolazione locale che \u201caveva cos\u00ec poco\u201d, il salesiano si \u00e8 attivato subito per cercare di far partire il progetto. \u201cNel Sud Sudan \u2013 racconta \u2013 ci sono molte vite dimenticate e problemi di cui nessuno vuole farsi carico\u201d, come \u201cpovert\u00e0, guerra, fame, esclusione\u201d. Fortunatamente, \u201cintorno a tale dramma c\u2019\u00e8 il meraviglioso mondo dei volontari\u201d che, oltre all\u2019aiuto materiale, contribuiscono alla \u201cformazione del personale sanitario\u201d. Fondato nel novembre 2008, il \u201cTonjproject\u201d oggi porta avanti numerose iniziative che mirando a \u201cgarantire la disponibilit\u00e0 e la gestione sostenibile delle strutture idriche e sanitarie nell'ospedale e negli ambienti della missione\", nonch\u00e9 a contenere il problema della fame e a fornire un'istruzione di qualit\u00e0 e un'opportunit\u00e0 di apprendimento per tutti. (IP)\n21 gennaio - REPUBBLICA CECA Conclusa la plenaria dei vescovi in modalit\u00e0 semivirtuale\nSi \u00e8 svolta il 19 e 20 gennaio scorsi presso l\u2019arcivescovado di Praga, la 125.ma sessione plenaria dell\u2019assemblea della Conferenza episcopale della Repubblica Ceca \u2013\n[che riporta la notizia sul proprio sito](https://www.cirkev.cz/cs/aktuality/210120125-plenarni-zasedani-cbk-probehlo-opet-castecne-online) \u2013 cui hanno partecipato i vescovi di Boemia, Moravia e Slesia. A causa delle misure anti-pandemiche, alcuni vescovi si sono incontrati di persona e alcuni si sono uniti all'incontro on line. Il tema principale di questa sessione plenaria erano le questioni economiche, la cui approvazione \u00e8 stata necessaria per l'ulteriore funzionamento delle istituzioni ecclesiastiche nel 2021. Alla plenaria ha partecipato anche il Nunzio Apostolico in Repubblica Ceca, Monsignor Charles D. Balvo, che ha salutato i vescovi all\u2019inizio dei lavori e ha ricordato, tra l'altro, che la prevista visita ad limina in Vaticano nel marzo di quest'anno \u00e8 stata rinviata. All'incontro hanno partecipato anche i presidenti delle conferenze dei religiosi anziani, l'arcivescovo Prokop Siostrzonek e la sorella Krista Chl\u00e1dkov\u00e1, che hanno informato sulla situazione negli Ordini maschili e femminili in un momento in cui la possibilit\u00e0 di riunioni \u00e8 limitata, discutendo anche il tema di come le restrizioni rese necessarie dall\u2019emergenza sanitaria influenzino la vita della Chiesa e dei credenti. I presidenti delle commissioni di esperti e dei consigli facenti parte della Conferenza episcopale locale, hanno informato sulle attivit\u00e0 del 2020: il vescovo delegato per il Servizio spirituale nell'esercito, nelle carceri e nella polizia, ha introdotto il nuovo cappellano capo del Servizio spirituale carcerario, monsignor Otto Broch e il vicecappellano capo del servizio spirituale della prigione, monsignor Pavel Zvol\u00e1nek, che ha brevemente informato sulla situazione in quest'area. La prossima sessione plenaria dovrebbe svolgersi dal 17 al 18 maggio 2021 a Nepomuk. (RB)\n21 gennaio - SUD SUDAN 31 gennaio, a Tombura-Yambio festa diocesana per i giovani in memoria di Don Bosco\nSaranno le sfide giovanili a fare da filo conduttore alle celebrazioni organizzate dalla diocesi di Tombura-Yambio, in Sud Sudan, in occasione della memoria liturgica di San Giovanni Bosco, che ricorre il 31 gennaio. \u201cDon Bosco \u2013\n[spiega il vescovo locale, Monsignor Eduardo Hiiboro Kussala](https://www.aciafrica.org/news/2674/south-sudanese-diocese-set-to-dedicate-feast-of-don-bosco-to-youth-challenges) \u2013 \u00e8 stato un vero e proprio modello di sacerdote per i giovani ai quali ha fornito soluzioni concrete per le loro difficolt\u00e0\u201d. \u201cL\u2019anno 2021 \u2013 aggiunge il presule \u2013 a livello diocesano \u00e8 incentrato sul tema del lavoro. Dedicare quindi la festa di Don Bosco ai giovani, che nel mondo dell\u2019occupazione vivono molte sfide, significa offrire loro suggerimenti e riflessioni\u201d. Il Santo piemontese, continua il vescovo di Tombura-Yambio, \u00e8 \u201cil Santo patrono delle soluzioni per le cose difficili, perch\u00e9 egli ha dedicato il suo tempo e la sua vita ad aiutare e salvare i giovani che si trovavano in difficolt\u00e0, senza meta\u201d. Rivolgendosi, poi, direttamente ai ragazzi, Monsignor Kussala li esorta ad ideare \u201cprogetti personali\u201d da realizzare nel corso del 2021: \u201cCari giovani di Tombura Yambio \u2013 dice il presule \u2013 quest\u2019anno deve prendere la strada di Don Bosco: vi trovate davanti a sfide e difficolt\u00e0 sociali ed economiche? Allora voglio vedere i vostri progetti, i vostri punti di riferimento\u201d per affrontarle. Per questo, il vescovo invita ogni ragazzo a scegliere, il 31 gennaio, tre obiettivi personali da raggiungere entro la fine del 2021. \u201cVoglio che ognuno di voi \u2013 spiega il presule sud sudanese \u2013 guardi le sfide che ha in casa o in parrocchia e si dedichi a tre di esse nel corso dell\u2019anno\u201d. Gli obiettivi individuati e le possibili soluzioni andranno poi comunicati alla comunit\u00e0 diocesana. \u201cDovete chiedere a tutta la diocesi di restarvi accanto nella ricerca di soluzioni ai vostri problemi\u201d, suggerisce ai ragazzi Monsignor Kussala che poi fa loro una promessa: \u201cIo sar\u00f2 con voi al cento per cento, in qualsiasi cosa sceglierete e farete in questo 2021\u201d. Nato il 16 agosto 1815 da contadini ai Becchi, una frazione di Castelnuovo d\u2019Asti, in Piemonte, [Giovanni Bosco](https://www.vaticannews.va/it/santo-del-giorno/01/31/san-giovanni-bosco--sacerdote--fondatore-dei-salesiani--padre-e-.html) \u00e8 il Santo dei giovani. Fondatore dei Salesiani e delle Figlie di Maria Ausiliatrice, muore il 31 gennaio 1888. Viene beatificato nel 1929 e canonizzato nel 1934, durante il pontificato di Pio XI, a chiusura dell\u2019anno della Redenzione. \u00c8 Patrono di educatori, giovani, studenti e editori. (IP)\n21 gennaio - INDONESIA I leader religiosi del Paese si sono riuniti virtualmente in preghiera per chiedere la fine della pandemia\nI leader delle sei religioni riconosciute nel Paese - buddismo, cattolicesimo, confucianesimo, induismo, islam e protestantesimo - si sono riuniti online per pregare, il 20 gennaio \u2013 riporta UCA News -, e chiedere la fine della pandemia di Covid-19, nonch\u00e9 il sostegno alle vittime dei recenti disastri che hanno colpito il Paese. L\u2019evento, che \u00e8 durato due ore, \u00e8 stato organizzato dalla Conferenza indonesiana su Pace e Religione (ICRP) con sede a Giacarta. Nel suo messaggio, monsignor Yohanes Harun Yuwono, vescovo di Tanjungkarang, presidente della Commissione episcopale indonesiana per gli Affari Ecumenici e Interreligiosi, ha invitato gli indonesiani a continuare a osservare i protocolli sanitari per il bene della nazione. \"Cos\u00ec facendo \u2013 ha affermato -, ci\u00f2 che \u00e8 stato fatto dal governo e da tutti noi pu\u00f2 dare frutti\u201c. Il presule ha chiesto preghiere e aiuto per le vittime dei recenti disastri che hanno colpito il Paese, tra cui un incidente aereo, frane, terremoti e inondazioni. Il 9 gennaio, un aereo si \u00e8 schiantato poco dopo il decollo, a Giacarta, uccidendo l'equipaggio e i 64 passeggeri a bordo. Lo stesso giorno, alcune frane nel distretto di Sumedang, nella provincia di West Java, hanno ucciso almeno 40 persone. E sei giorni dopo, un terremoto di magnitudo 6,2 ha scosso la provincia di Sulawesi occidentale, uccidendo pi\u00f9 di 90 persone. Mukti Ali Qusyairi del Consiglio indonesiano degli Ulema, il principale organo clericale musulmano, nel suo messaggio, ha sottolineato l'importanza di promuovere l'unit\u00e0 in tempi cos\u00ec difficili. \"La nostra nazione \u00e8 sufficientemente forte\u201d ha osservato. Quindi, \u201cla chiave \u00e8 rafforzare il senso di fratellanza. L'unit\u00e0 deve essere promossa tra persone di diverse origini religiose ed etniche\", ha spiegato. \"Chiunque, indipendentemente dalla sua religione o dalla sua provenienza, pu\u00f2 essere contagiato dal coronavirus. \u00c8 il nostro nemico comune, quindi dobbiamo affrontarlo insieme\". Il segretario generale dell'ICRP, il padre gesuita Johannes N. Hariyanto, ha poi riferito ad UCA News che l\u2019incontro di preghiera aveva lo scopo di tenere alto il morale delle persone. \"La pandemia \u00e8 un problema a lungo termine\u201d ha dichiarato. E tanto quanto sono necessari gli sforzi dei medici, altrettanto necessaria \u00e8 la lotta contro la disperazione. \u201cVolevamo ricordare alla gente \u2013 ha concluso - che dobbiamo affrontare questa minaccia insieme, nonostante le nostre differenze\". (AP)\n21 gennaio - BRASILE Pellegrinaggio \u201cvirtuale\u201d per l\u2019ecologia integrale in ricordo della tragedia di Brumadinho, 272 vittime\nSi svolge in forma virtuale, quest\u2019anno, a causa della pandemia, il Pellegrinaggio di Ecologia integrale della regione del Minas Gerais in ricordo del disastro di Brumadinho. Il 25 gennaio di due anni fa, nel 2019, in questa localit\u00e0 avvenne il cedimento di un bacino di decantazione della vicina miniera di ferro, che caus\u00f2 la morte di almeno 272 persone, mentre 22 risultano ancora disperse. Secondo gli organizzatori \u2013\n[riporta il sito della Conferenza episcopale del Brasile](https://www.cnbb.org.br/romaria-pela-ecologia-integral-recorda-tragedia-em-brumadinho-mg/) - la necessit\u00e0 di mantenere vivo nei cuori il grido di denuncia ha motivato la costruzione del pellegrinaggio, in collaborazione con varie organizzazioni, movimenti popolari e consulenti tecnici che operano nei territori colpiti, che concordano sui seguenti quattro criteri: la memoria delle vittime; la denuncia di un crimine; la lotta per la giustizia e la riparazione integrale di tutti gli interessati; e l'annuncio di un'Ecologia Integrale che mette la vita al di sopra del profitto. \"La condizione dei pellegrini ci ricorda che il popolo di Dio \u00e8 in cammino per costruire la libert\u00e0, per cercare la pace e la giustizia sociale. In questo senso, il Pellegrinaggio Regionale per l'Ecologia Integrale a Brumadinho rafforza la memoria delle 272 persone e, pi\u00f9 recentemente, di un altro nostro fratello, anch'egli morto sepolto da questo crimine - dice il vescovo ausiliare dell'arcidiocesi di Belo Horizonte e membro della Commissione episcopale per l'Ecologia integrale e l'estrazione mineraria, monsignor Vicente de Paula Ferreira - \u00e8 una denuncia, una richiesta di riparazione e la speranza di seminare, combattere e cercare un'Ecologia Integrale\". Tante sono le attivit\u00e0 in programma di questo \u201cpellegrinaggio virtuale\u201d iniziato luned\u00ec scorso: scambi di videolettere tra le persone colpite; un webinar internazionale in diretta con la Commissione per l'Ecologia Integrale dei vescovi brasiliani; un'edizione speciale del programma Sarau Versos e Preces domenica 24 gennaio, su TV Horizonte. Luned\u00ec 25, giorno dell\u2019anniversario del disastro, sono previste altre attivit\u00e0, tra cui la celebrazione in diretta streaming della Santa Messa. Tra queste c\u2019\u00e8 anche il cosiddetto \u201cPatto degli afflitti\u201d. Lanciato il 15 gennaio scorso, si tratta di un documento costruito collettivamente da persone colpite da tragedie di questo tipo e provenienti da tutto il bacino del Paraopeba: famiglie di agricoltori, indigeni, quilombole, coloni, parenti delle vittime, persone che hanno perso la loro casa, le loro piantagioni, la loro sicurezza idrica e corrono ancora il rischio di essere contaminate ogni giorno dai rifiuti minerari che si trovano nell'acqua, nel suolo e nell'aria. Oltre alla denuncia, il documento affronta aspetti di come dovrebbe essere la ricostruzione dei territori colpiti, evidenziando quanto sia predatorio il modello minerario: \"Questo documento riunisce i nostri dolori, le nostre denunce e il nostro grido di giustizia e di riparazione integrale di tutti coloro che sono stati colpiti - dice Marina Oliveira, colpita dalla tragedia Brumadinho e tra i responsabili del pellegrinaggio - il documento porta anche, attraverso l'amore, la fede e la speranza, la nostra quotidiana resistenza contro l'estrazione mineraria, nei confronti della quale difendiamo, invece, un'Ecologia Integrale e pensiamo a nuovi orizzonti, con alternative economiche e un mondo molto migliore, diverso da questo, dove la vita \u00e8 sempre al di sopra del profitto\". (RB)\n21 gennaio - REGNO UNITO Vescovi contro la sospensione dell\u2019alimentazione e idratazione assistita a RS, cittadino polacco in coma ricoverato a Plymouth\nNel Regno Unito fa discutere la recente decisione dei giudici di autorizzare l\u2018interruzione dell\u2019alimentazione e dell\u2019idratazione assistita a un cittadino polacco ricoverato in coma in un ospedale a Plymouth a seguito di un infarto lo scorso novembre. Al paziente, conosciuto solo con le iniziali R.S. per motivi di privacy, erano stati gi\u00e0 interrotti i supporti vitali alla vigilia di Natale, dopo il via libera del Tribunale di Tutela (Court of Protection), ma la decisione era stata sospesa in seguito all\u2019intervento del Governo polacco e ai ricorsi della madre alla Corte europea per i diritti umani e alla Corte di Appello britannica. I ricorsi, in cui si chiedeva la possibilit\u00e0 di far ascoltare dai giudici alcuni specialisti secondo i quali l\u2019uomo potrebbe recuperare in parte le sue facolt\u00e0 e, in seconda battuta, il suo trasferimento in Polonia per proseguire le cure, sono stati tutti respinti e cibo e fluidi sono stati quindi nuovamente sospesi il 13 gennaio. Sul caso sono intervenuti i vescovi inglesi e gallesi che ieri hanno indirizzato una\n[lettera al Ministro della salute Matt Hancock](https://www.cbcew.org.uk/bishops-write-to-the-secretary-of-state-for-health-and-social-care/) per esprimere la loro opposizione alla decisione e la loro solidariet\u00e0 alla famiglia e ai vescovi polacchi che, insieme al Governo di Varsavia, hanno chiesto il trasferimento in Polonia di R.S. La missiva, firmata da monsignor John Sherrington, responsabile per le questioni pro-life della Conferenza episcopale inglese e gallese (Cbcew) e da monsignor Mark O\u2019Toole, vescovo di Plymouth, ribadisce che l\u2019alimentazione e l\u2019idratazione assistita non possono essere considerati alla stregua di un trattamento medico, bens\u00ec come un sostegno vitale ordinario: \u201cSomministrare cibo e acqua, anche artificialmente, a pazienti molto malati \u00e8 un livello di cura di base \u2013 affermano -. Tale cura deve essere prestata sempre, a meno che, da un punto di vista medico, non sia indicata come eccessivamente onerosa o inadeguata a raggiungere lo scopo\u201d. I vescovi inglesi fanno inoltre notare che il signor RS non aveva rifiutato cibo e liquidi, n\u00e9 aveva espresso un desiderio in questo senso qualora le circostanze rendessero l\u2019alimentazione e l\u2019idratazione artificiale necessarie e che non ci sono prove che le considerasse come un trattamento medico. Nonostante la conclusione dell\u2019iter legale, i due presuli si uniscono quindi alla richiesta del presidente della Conferenza episcopale polacca (Kep), monsignor Stanis\u0142aw G\u0105decki, di di trasferire R.S. in Polonia esprimendo l\u2019auspicio che la famiglia possa decidere sulle cure da intraprendere. (LZ)\n21 gennaio - POLONIA Monsignor Ciereszko: Giornata dell\u2019Islam indica cosa unisce cristiani e musulmani\n\u201cLa Giornata di preghiera dedicata all'Islam \u201cha lo scopo di superare il risentimento e i pregiudizi nei loro confronti, sottolineando ci\u00f2 che unisce musulmani e cristiani, e non ci\u00f2 che li divide\u201d. Cos\u00ec,\n[dal sito della Conferenza episcopale della Polonia](https://episkopat.pl/bp-ciereszko-dzien-islamu-ma-wskazywac-na-to-co-laczy-muzulmanow-i-chrzescijan/), monsignor Henryk Ciereszko, presidente del Comitato per il dialogo con le religioni non cristiane, ha annunciato la celebrazione della 21.ma Giornata dell'Islam, che sar\u00e0 celebrata dalla Chiesa polacca marted\u00ec prossimo, 26 gennaio. Lo slogan scelto per la Giornata dell'Islam di quest'anno sono le parole: \"Cristiani e musulmani: proteggere insieme i luoghi di culto\". \"\u00c8 per sottolineare l'importanza e il ruolo di questi luoghi, chiese cattoliche e moschee musulmane, dove si venera Dio, si celebrano le preghiere, si vive l'incontro con Dio\", ha spiegato ancora il presule. La celebrazione della 21.ma Giornata dell'Islam sar\u00e0 diversa rispetto agli anni precedenti a causa delle restrizioni sanitarie: non ci sar\u00e0, infatti alcun incontro in presenza, bens\u00ec una trasmissione sul canale YouTube dell'incontro, condotta on line con la partecipazione di rappresentanti di entrambe le parti-cattolica e musulmana. La Giornata dell'Islam, posizionata in calendario subito dopo la Settimana di preghiera per l'unit\u00e0 dei cristiani, \"mira a diffondere tra cattolici e musulmani l'idea del dialogo, a conoscere il cristianesimo e l'islam e i loro costumi, a superare i risentimenti e i pregiudizi tra i loro seguaci, a sottolineare ci\u00f2 che unisce piuttosto che ci\u00f2 che divide musulmani e cristiani\", ha sottolineato monsignor Ciereszko. Il presidente del Comitato per il dialogo con le religioni non cristiane ha inoltre evidenziato che questa iniziativa non pu\u00f2 essere trattata \"come una sorta di inchino all'Islam, ma al contrario, come una coraggiosa presa di posizione a favore della verit\u00e0 della propria religione e una dimostrazione di autentica libert\u00e0 nel dialogo e nel riavvicinamento, senza timore di danneggiare l'identit\u00e0 della propria fede, che pu\u00f2 essere approfondita e rafforzata solo attraverso l'apertura e il dialogo con i seguaci di altre religioni e credenze\u201d. La prima Giornata di preghiera per l'Islam, in Polonia \u00e8 stata celebrata nel 2001. Da allora, la sua preparazione e realizzazione \u00e8 compito del Comitato per il dialogo con le religioni non cristiane della Conferenza episcopale polacca, in collaborazione con il Consiglio congiunto dei cattolici e dei musulmani. (RB)\n21 gennaio - FILIPPINE #coronavirus. 26-27 gennaio, Plenaria dei vescovi in modalit\u00e0 virtuale\nLa pandemia da Covid-19 costringe la Conferenza episcopale delle Filippine (Cbcp) a tenere la sua prossima Assemblea Plenaria in modalit\u00e0 virtuale:\n[come informa il sito ufficiale dei vescovi](https://cbcpnews.net/cbcpnews/bishops-to-meet-virtually-next-week/), infatti, l\u2019incontro si terr\u00e0 il 26 e 27 gennaio esclusivamente on line e sar\u00e0 guidato dall\u2019Arcivescovo di Davao, Monsignor Romulo Valles, presidente della Cbcp. Nell\u2019agenda dei lavori \u2013 informa il segretario generale dei vescovi, Monsignor Bernardo Pantin \u2013 ci sono la presentazione dei nove rappresentanti regionali del Consiglio permanente, insieme ad una valutazione generale della pandemia e dei drammatici tifoni, come Hayan e Vamco, che hanno colpito le Filippine nel corso del 2020. Il tutto nell\u2019ottica di strutturare un piano di risposta pi\u00f9 pronto ed adeguato per simili calamit\u00e0. Una riflessione particolare verr\u00e0 dedicata, inoltre, alle celebrazioni per il 500.mo anniversario dell\u2019arrivo del cristianesimo nelle Filippine. Previsti inizialmente nel 2021, i festeggiamenti sono stati rinviati ad aprile 2022 a causa della pandemia. L\u2019avvio ufficiale delle commemorazioni avverr\u00e0 domenica 17 aprile 2022, Domenica di Pasqua, a ricordo della prima Eucaristia celebrata nel Paese il 31 marzo 1521, sull\u2019isola di Limasawa, a sud di Leyte. Nel frattempo, per\u00f2, il 14 aprile 2021 la Chiesa filippina commemorer\u00e0 il cinquecentenario del Primo Battesimo, avvenuto nell\u2019arcidiocesi di Cebu nel 1521, ad opera dei missionari spagnoli. Un momento storico importante per la storia del cristianesimo locale, poich\u00e9 dopo quella celebrazione la popolazione nativa ricevette l'icona del Santo Ni\u00f1o (il Bambino Ges\u00f9), ancora oggi molto venerata in tutto il Paese. Alla Plenaria \u00e8 previsto, inoltre, l\u2019intervento del nuovo Nunzio apostolico nel Paese, l\u2019Arcivescovo Charles John Brown, nominato a settembre dello scorso anno e giunto nelle Filippine alla fine di novembre. Da ricordare che la precedente Assemblea episcopale si \u00e8 tenuta in presenza esattamente un anno fa, a gennaio 2020, dopo di che l\u2019emergenza sanitaria \u2013 che nella nazione asiatica ha provocato oltre 500mila casi e pi\u00f9 di 10mila decessi - ha portato all\u2019annullamento della Plenaria prevista per il mese di luglio. (IP)\n21 gennaio - CILE Messa del Nunzio Apostolico nel carcere femminile di San Joaqu\u00edn a tre anni dalla visita del Papa\nA tre anni dalla visita di Papa Francesco al carcere femminile di San Joaqu\u00edn, a Santiago del Cile, in occasione del suo viaggio apostolico nel Paese (15-18 gennaio 2018), monsignor Alberto Ortega Mart\u00edn, nunzio apostolico in Cile, assieme a padre Andrew Gawrych C.S.C., \u2013 si legge sul sito web dell\u2019Episcopato -, ha celebrato una Messa nella cappella del Penitenziario femminile pi\u00f9 grande del Paese, affidato alle Suore della Congregazione del Buon Pastore, in quella comunit\u00e0 dove ancora risuona il messaggio di speranza del Pontefice. Le detenute del \u201cCortile Mandela\u201d, accompagnate da funzionari e professionisti della Fondazione Women's Arise, hanno partecipato alla celebrazione eucaristica nel rispetto delle misure di sicurezza sanitarie in vigore, e hanno riascoltato, in video, le parole che il Papa aveva dedicato loro nel 2019. Monsignor Ortega, da parte sua, nella sua omelia, ha raccolto i messaggi consegnati alle donne dal Pontefice, di cui ha elogiato la volont\u00e0 di dare sempre priorit\u00e0 all'incontro con i diseredati e gli scartati, ribadendo che \"la dignit\u00e0 si cura, si custodisce e si accarezza\". Anche Suor Nelly Leon, cappellana del carcere, che aveva dato il benvenuto al Papa quel 16 gennaio 2018, salutandolo come \u201dpadre dei poveri e amico della giustizia\u201d, e ringraziandolo per essere venuto a visitare \u201cle persone pi\u00f9 dimenticate del Paese\u201d, nel suo intervento, ha descritto la visita del Santo Padre come \"un dono di Dio\", e ha ringraziato il Nunzio per la sua vicinanza e per le sue qualit\u00e0 umana. Le 43 donne del \u201cCortile Mandela\u201d del carcere di Joaqu\u00edn hanno partecipato entusiasticamente alla celebrazione eucaristica e hanno infine \u201cricevuto con gioia e gratitudine\u201d dal Nunzio un santino di Papa Francesco con la sua preghiera. (AP)\n21 gennaio - SPAGNA Esplosione Madrid. Morto un sacerdote, il cordoglio del Cardinale Osoro\nSi chiamava padre Rub\u00e9n P\u00e9rez Ayala ed aveva 36 anni il sacerdote morto nella notte a Madrid, in Spagna, a causa delle gravi ferite riportate dopo l\u2019esplosione di un edificio della parrocchia della \u201cVirgen de la Paloma\u201d. Ricoverato in ospedale subito dopo la deflagrazione,\n[il presbitero \u00e8 deceduto all\u20191.30 di notte](https://www.archimadrid.org/index.php/oficina-de-informacion/noticias-madrid/2-madrid/9039788-fallece-el-sacerdote-ruben-perez-ayala-por-las-heridas-de-la-explosion-en-un-edificio-de-virgen-de-la-paloma). Ad amministrargli il sacramento dell\u2019estrema unzione \u00e8 stato suo fratello Pablo, anch\u2019egli sacerdote diocesano. Il decesso di padre Rub\u00e9n si aggiunge a quello di altre tre persone, morte nel pomeriggio di ieri. Cordoglio \u00e8 stato espresso dall\u2019Arcivescovo di Madrid, Cardinale Carlos Osoro Sierra che, in un tweet dal suo account ufficiale, ha ringraziato padre P\u00e9rez per \"la sua vita di dedizione a Cristo e alla sua Chiesa\". Ordinato sacerdote appena sette mesi fa proprio dall\u2019Arcivescovo di Madrid, padre Rub\u00e9n aveva raccontato \u2013 in un\u2019intervista pubblicata sul sito diocesano \u2013 che \u201cla felicit\u00e0 non sta nel vivere tutto per s\u00e9, ma nel donarsi agli altri\u201d. La parrocchia della \u201cVirgen de la Paloma\u201d era stato il suo primo incarico sacerdotale; a giugno, celebrando la sua prima Messa, padre Ayala aveva invitato i fedeli a \u201cguardare al Signore, a confidare in Lui\u201d, che \u00e8 \u201cla nostra gioia e la nostra pace\u201d. La deflagrazione dell\u2019edificio \u00e8 avvenuta ieri pomeriggio, intorno alle 15.00; a provocarla, sarebbe stata una fuga di gas. Il palazzo, situato nel centro di Madrid, in Calle de Toledo, \u00e8 stato colpito negli ultimi quattro piani. Tra le altre vittime, si contano gli operai che stavano controllando la caldaia e l\u2019impianto di riscaldamento della struttura. A loro e a tutti i feriti (circa una decina) \u00e8 giunta [la vicinanza di Papa Francesco](https://www.vaticannews.va/it/papa/news/2021-01/papa-francesco-telegramma-madrid-esplosione-vittime-osoro-sierra.html) che, ieri sera, in un telegramma invitato al Cardinale Osoro, a firma del segretario di Stato, Cardinale Pietro Parolin, ha pregato per le vittime affidandole alla misericordia del Signore ed esprimendo il suo affetto \u201ca tutti i figli dell\u2019amato popolo\u201d spagnolo. (IP)\n21 gennaio - BRASILE Monsignor Steiner ringrazia il Papa per la donazione che far\u00e0 respirare Manaus\nUn grazie di cuore \u201ca Papa Francesco, per la per la sua solidariet\u00e0 con il popolo dell\u2019Amazzonia, che ha sub\u00ecto le conseguenze dell'aumento del numero di casi di Covid-19 e del crollo del sistema sanitario\u201d. Cos\u00ec l\u2019arcivescovo di Manaus, monsignor Leonardo Steiner, si rivolge al Santo Padre che ha prontamente raccolto il suo\n[accorato appello di qualche giorno fa sulla carenza di bombole di ossigeno](https://rei.spc.va/content/rei/documentazione/repo/2021/01/15/CSR_358_2021.html) per il suo popolo. [Come riportato dal sito della Conferenza episcopale del Brasile](https://www.cnbb.org.br/escassez-de-oxigenio-dom-leonardo-steiner-agradece-doacao-do-papa-a-manaus/), l\u2019arcivescovo ha anche detto che il Papa si sta rendendo presente per la preghiera in questo momento della seconda ondata della pandemia, e ha rivelato che il Sommo Pontefice ha fatto una donazione affinch\u00e9 \"possiamo acquisire ossigeno e anche essere in grado di servire meglio i nostri fratelli che vivono nelle nostre strade e i nostri immigrati\". \u201cVogliamo ringraziare il Santo Padre per questo gesto di solidariet\u00e0 e per questo gesto di consolazione. \u00c8 un modo per lui di essere presente in mezzo a noi e questa presenza del Santo Padre ci aiuta, ci incoraggia a continuare a essere presenti con i nostri fratelli che soffrono di pi\u00f9\", ha detto ancora il presule, ricordando come nel salutare i fedeli di lingua portoghese presenti [all'Udienza generale di ieri, mercoled\u00ec 20 gennaio](http://www.vatican.va/content/francesco/it/audiences/2021/documents/papa-francesco_20210120_udienza-generale.html), Papa Francesco ha rivolto la sua preghiera alle vittime del coronavirus, soprattutto a Manaus: \"In questi giorni la mia preghiera \u00e8 per coloro che soffrono della pandemia, soprattutto a Manaus, nel nord del Brasile. Possa il Padre di Misericordia sostenerli in questo difficile momento. Li benedico di cuore\", esortava il Papa. L\u2019arcivescovo ha poi riferito che il popolo di Manaus \u00e8 \"profondamente grato a Papa Francesco per la sua solidariet\u00e0, per il suo amore paterno per l'Amazzonia, per i popoli dell'Amazzonia\". Dalla fine dello scorso anno, la regione amazzonica sta sperimentando un progresso incremento dei contagi da Covid-19 e ha occupato quasi tutti i posti letto delle unit\u00e0 di terapia intensiva e clinica sia nella rete pubblica che in quella privata. Secondo monsignor Steiner la situazione ha ormai raggiunto livelli drammatici: \"Non abbiamo letti negli ospedali, in terapia intensiva, con mancanza di ossigeno, anche se si dice che l'ossigeno viene fornito, non abbiamo ancora un programma di aiuto per l'ossigeno e non possiamo dimenticare che non c'\u00e8 solo Manaus in Amazzonia, ci sono altre citt\u00e0 e abbiamo notizie che anche altrove la gente muore per mancanza di ossigeno e il dramma \u00e8 cos\u00ec grande che abbiamo portato la gente da Manaus in altri Stati\u201d. \"Naturalmente in questo momento drammatico siamo sorpresi e grati per la solidariet\u00e0. C'\u00e8 molta solidariet\u00e0 a Manaus, in Amazzonia, nel resto del Brasile e a livello internazionale \u2013 ha proseguito - questi piccoli gesti, questi piccoli contributi, ci fanno rendere conto di quanto formiamo una grande fraternit\u00e0 e quanto \u00e8 bello e importante aiutare e consolare attraverso questi piccoli gesti. Speriamo che questo momento possa passare presto\". (RB)\n21 gennaio - SPAGNA La Comunit\u00e0 di Sant'Egidio presenta la \"Guida Michelin\" per i poveri di Barcellona\nMarted\u00ec 19 gennaio, a Barcellona, la Comunit\u00e0 di Sant'Egidio \u2013 riporta Vida Nueva Digital -, ha presentato la 17.ma guida \"ON menjar, dormir, rentar-se\" (\"Dove mangiare, dormire, lavarsi\"), un'autentica \"Guida Michelin per i poveri\", di 221 pagine, che raccoglie indirizzi utili per chi vive per strada, per persone e famiglie in difficolt\u00e0, per gli immigrati, ma anche per gli operatori del sociale, per le associazioni, per le comunit\u00e0 e per le parrocchie. La Guida \u00e8 stata promossa dall'istituzione in citt\u00e0 come Roma, Genova, Milano, Napoli, Firenze, Padova, Buenos Aires, Madrid e ora Barcellona. Preparata da volontari, \u00e8 offerta gratuitamente a chi si trova nel bisogno, al pari di una \"bussola da tenere in tasca - afferma la Comunit\u00e0 \u2013 che guidi in citt\u00e0\" verso luoghi dove si possa trovare aiuto e accoglienza. L\u2019edizione 2021, di cui sono gi\u00e0 state stampate 2.250 copie, contiene pi\u00f9 di 500 indirizzi: 30 mense, 26 centri in cui pernottare, 12 docce pubbliche, 37 centri sanitari, 92 centri di orientamento e di accoglienza - di cui 58 sono parrocchie - 14 linee di assistenza, 31 centri per tossicodipendenti, oltre a servizi per madri, detenuti, donne vittime di violenza o corsi di spagnolo per stranieri. Sono presenti, inoltre, indicazioni sui servizi pubblici e privati indispensabili a chi si trova in difficolt\u00e0, si tratti di spagnoli o di stranieri. Quindi, indicazioni sulla registrazione, la documentazione, l'assistenza sanitaria, la formazione professionale, e cos\u00ec via. Rispetto alle edizioni precedenti, tuttavia, i servizi elencati dalla Guida sono \"il 30% in meno rispetto all'anno scorso\", ha avvertito la Comunit\u00e0 di Sant'Egidio. Infatti, \"a causa della pandemia \u2013 ha spiegato l\u2019itituzione -, alcuni centri hanno ridotto il numero di docce giornaliere, hanno modificato gli orari e i servizi o hanno chiuso temporaneamente o definitivamente\". (AP)\n20 gennaio ITALIA Nuovo naufragio di immigrati al largo della Libia. P. Ripamonti (Centro Astalli): inerzia UE intollerabile\nAncora morti nel Mediterraneo. La notte scorsa un gommone con 53 persone a bordo \u00e8 naufragato davanti alle coste libiche di Zuara, causando la morte di 43 migranti. 10 i sopravvissuti che sono stati recuperati e riportati in Libia da cui scappavano. Di fronte a questa ennesima tragedia dell\u2019immigrazione, il Centro Astalli torna a chiedere con forza all\u2019Europa l\u2019evacuazione della Libia, cos\u00ec come delle isole greche e dei Balcani e soluzioni dignitose per tutti, senza derogare mai al rispetto dei diritti umani e delle convenzioni internazionali su migranti e rifugiati: \u201cOgni giorno ascoltiamo di torture e violenze nei racconti dei migranti che incontriamo al Centro Astalli\u201d, ha dichiarato il presidente padre Camillo Ripamonti. \u201cDalla Libia le persone non hanno altra possibilit\u00e0 che tentare di fuggire: la situazione che descrivono \u00e8 di un clima generalizzato di violenza e terrore. \u00c8 evidente che c\u2019\u00e8 un problema molto serio di gestione delle frontiere da parte degli Stati europei e di un\u2019inerzia intollerabile da parte delle istituzioni nazionali e sovranazionali - ha aggiunto padre Ripamonti -. Le isole greche, i Balcani, la frontiera della Spagna e il Mediterraneo centrale, pur essendo contesti giuridicamente diversi, sono sempre pi\u00f9 luoghi di morte. Non \u00e8 possibile continuare a ignorare l\u2019ecatombe che si consuma alle porte di casa nostra\u201d, ha concluso.\n20 gennaio - SCOZIA Domani i funerali monsignor Philip Tartaglia, arcivescovo di Glasgow, contagiato dal Covid-19 lo scorso Natale\nSi svolgeranno domani a mezzogiorno, ora locale, i funerali di monsignor Philip Tartaglia, arcivescovo di Glasgow, scomparso prematuramente il 13 gennaio mentre era in autoisolamento a casa per Covid-19. Ne d\u00e0 notizia un\n[comunicato](https://scmo.org/news-releases/perma/1611143220/article/media-arrangements-for-archbishop-tartaglias-funer.html) della Conferenza episcopale scozzese (Bcs). Le esequie si terranno nella Cattedrale di San\u2019Andrea della citt\u00e0 alla presenza dei familiari e dei suoi stretti collaboratori, in tutto venti persone nel rispetto dei protocolli sanitari. A presiedere la celebrazione, che sar\u00e0 trasmessa su youtube, sar\u00e0 monsignor Hugh Gilbert, vescovo di Aberdeen, e presidente della Conferenza episcopale. Tra i concelebranti don Gerry Tartaglia, fratello minore dell\u2019arcivescovo. Questa sera, alle 18.30 locali \u00e8 inoltre prevista una veglia anch\u2019essa trasmessa su youtube. Nato nel 1951 da una numerosa famiglia di origini italiane, monsignor Tartaglia era stato ordinato sacerdote nel 1975 e trent\u2019anni dopo, nel 2005, era stato nominato vescovo di Paisly, prima di diventare arcivescovo di Glasgow nel 2012. Numerosi i messaggi di cordoglio giunti in questi giorni anche sulla pagina Facebook dell\u2019arcidiocesi. Il presidente della Conferenza episcopale scozzese, monsignor Gilbert, lo ricorda come \u201cun pastore caloroso che aveva combinato la compassione con un acuto intelletto\u201d. Qualit\u00e0 ricordate anche dal cardinale Vincent Nichols, presidente della Conferenza episcopale dell\u2019Inghilterra e del Galles (Cbcew): \u201cTutta la Scozia sar\u00e0 scioccata e addolorata per la sua morte, sentimenti condivisi anche in Inghilterra e Galles\u201d, ha scritto l\u2019arcivescovo di Westminster nel suo [messaggio di cordoglio.](https://www.cbcew.org.uk/cardinal-mourns-death-of-archbishop-tartaglia/) (LZ)\n20 gennaio - GERMANIA Renovabis. Aumento delle donazioni nonostante la pandemia\nAumentano le donazioni a favore di Renovabis, l\u2019organizzazione di solidariet\u00e0 dei cattolici tedeschi con i popoli dell\u2019Europa centrale e orientale. Il bilancio del 2020 ha fatto registrare un sensibile incremento rispetto all\u2019anno precedente attestandosi a 2,3 milioni di euro, nonostante la ridotta partecipazione dei fedeli alle messe dovuta al Covid e il conseguente ridimensionamento delle collette. Soddisfazione per il risultato ottenuto \u00e8 stata espressa da Don Christian Hartl, presidente di Renovabis, che ha ringraziato i fedeli per la generosit\u00e0 manifestata anche perch\u00e9 \u201csi tratta di denaro necessario soprattutto in un momento di crisi come questo. La pandemia ha colpito in maniera pi\u00f9 violenta maggiormente i paesi dell\u2019Est Europa, rispetto alle aree occidentali\u201d fanno sapere i volontari dell\u2019organizzazione. In totale \u00e8 stato stanziato oltre un milione di euro per aiuti diretti, destinato a progetti in Europa centrale, orientale e sud-orientale. \u201cPromuoviamo ogni anno la Pfingstaktion (azione di Pentecoste ndr) in tutte le parrocchie della Germania. Si tratta di una raccolta fondi che coinvolge tutta la Chiesa tedesca. Quest\u2019anno abbiamo avuto seri problemi a causa delle restrizioni e inevitabilmente abbiamo subito una battuta d\u2019arresto\u201d racconta Don Hartl in una intervista a Vaticannews. \u201cAvevamo chiuso con un segno meno rispetto alle edizioni passate che ci ha preoccupato. Eravamo sotto di 1,4 milioni di euro. La sorpresa, per\u00f2, \u00e8 arrivata dalle donazioni dirette che abbiamo rilevato sul conto che, non solo hanno colmato il mancato introito, ma addirittura hanno consentito di apporre il segno pi\u00f9 al bilancio. 2,3 milioni, appunto. Uno slancio di altruismo e di disponibilit\u00e0 inatteso, proveniente da persone anch\u2019esse alle prese con il Covid\u201d. Il Presidente dell'organismo, che ha sede a Frisinga, ha spiegato che inizialmente ci si \u00e8 orientati a tamponare le emergenze, fornendo generi di prima necessit\u00e0 e dispositivi di protezione. \u201cUn esempio su tutti: Kiev\u201d prosegue. \u201cPrima del virus potevo liberamente raggiungere la capitale dell\u2019Ucraina e, nel corso dei viaggi, ho avuto occasione di conoscere i volontari della Comunit\u00e0 di S. Egidio. Grazie a loro ho raccolto le richieste provenienti dalle aree pi\u00f9 povere e siamo riusciti ad aiutare i senzatetto\u201d. Oltre al Movimento fondato da Andrea Riccardi, tra gli altri partner di Renovabis figura Caritas Armenia, e Caritas Romania. \u201cA loro abbiamo garantito aiuti alimentari\u201d continua Don Hartl, precisando che \u201cTra i destinatari c\u2019\u00e8 anche il vescovo di Prizren-Prishtina (Kosovo), mons. Dod\u00eb Gjergji, a cui abbiamo spedito medicinali, disinfettanti e presidi sanitari da distribuire alle sue 25 parrocchie. Dobbiamo tenere presente che l\u2019assistenza in queste zone non sono all\u2019avanguardia. Molto spesso non viene garantita. Per questo \u00e8 fondamentale poter contare sulla generosit\u00e0 dei sostenitori e sul supporto dei volontari\u201d. (DD)\n20 gennaio - BANGLADESH Settimana per l\u2019unit\u00e0. L\u2019impegno della Chiesa per superare incomprensioni e pregiudizi\nAnche in Bangladesh la Settimana di preghiera per l\u2019unit\u00e0 dei cristiani si celebra in formato ridotto a causa della pandemia. Gli incontri previsti per l\u2019Ottavario si tengono solo a livello locale e con una partecipazione limitata. Per i cristiani bengalesi questo appuntamento ecumenico ha una valenza particolarmente importante: l\u2019unit\u00e0 e la collaborazione sono infatti cruciali in un Paese in netta maggioranza musulmano come il Bangladesh, evidenzia all\u2019agenzia\n[Ucanews](https://cbcpnews.net/cbcpnews/unity-is-both-gift-and-responsibility-says-churchs-ecumenism-chief/) padre Leonard C. Rebeiro, amministratore dell\u2019arcidiocesi di Chittagong. In Bangladesh \u201ctutte le denominazioni cristiane vivono in pace e armonia ma tra loro deve esserci pi\u00f9 collaborazione \u2013 spiega il sacerdote -. Dovrebbero dialogare di pi\u00f9, scambiare pi\u00f9 idee e azioni spirituali e pastorali, cos\u00ec le persone di altre fedi possano capire che siamo tutti discepoli di Cristo\u201d. A parte le differenze dottrinali, perdurano incomprensioni e pregiudizi reciproci: \u201c\u00c8 vero che i cattolici spesso si considerano superiori ai protestanti - ammette padre Rebeiro -. D'altra parte, i protestanti deridono i cattolici come adoratori di idoli. Inoltre, sia i cattolici che i protestanti tentano aggirare le regole quando ci sono matrimoni interconfessionali\u201d. A questo si aggiunge il proselitismo aggressivo di alcuni predicatori evangelici tra i cattolici pi\u00f9 poveri e meno istruiti che creano confusione e tensione. \u201cLa Chiesa cattolica sta lavorando attivamente per rimuovere queste barriere attraverso il dialogo e programmi interconfessionali \u201d, spiega il sacerdote. Per l\u2019Ottavario di preghiera , la Chiesa cattolica locale ha tradotto in bengalese il sussidio preparato quest\u2019anno dalla Comunit\u00e0 monastica riformata di Grandchamp, in Svizzera. Da ricordare che Bangladesh i cristiani rappresentano meno dello 0,5% della popolazione per il 90% musulmana. I cattolici sono la denominazione cristiana pi\u00f9 numerosa. (LZ)\n20 gennaio - FILIPPINE Settimana per l\u2019unit\u00e0. Vescovi: l\u2019unit\u00e0 \u00e8 un dono e una responsabilit\u00e0 di tutti i cristiani per l\u2019umanit\u00e0\nL\u2019unit\u00e0 \u00e8 al tempo stesso un dono e una responsabilit\u00e0 di tutti i cristiani che sono chiamati a promuoverla per tutta l\u2019umanit\u00e0. Lo afferma il presidente della Commissione per gli affari ecumenici della Conferenza episcopale filippina (Cbcp) monsignor Angelito Lampon in un video-messaggio per la Settimana di preghiera per l\u2019unit\u00e0 dei cristiani in corso fino al 25 gennaio sul tema \u201cRimanete nel mio amore: produrrete molto frutto\u201d (Gv 15, 5-9). \u201cSe l\u2019unit\u00e0 \u00e8 un dono di Dio, essa \u00e8 anche un compito a cui siamo chiamati impegnandoci attivamente per raggiungerla e questo si pu\u00f2 fare rispettando le credenze di ciascuno e rallegrandoci della nostra diversit\u00e0\", evidenzia l\u2019arcivescovo di Coatabato, rimarcando che l\u2019importanza di questa testimonianza di unit\u00e0 nella diversit\u00e0 tra i cristiani per tutta la comunit\u00e0 umana: \u201cStiamo dicendo una cosa enorme al mondo: che l'unit\u00e0 \u00e8 possibile non solo tra i cristiani ma anche per l'umanit\u00e0\u201d, afferma. L\u2019importanza dell\u2019ottavario di preghiera in questo senso \u00e8 stata sottolineata anche dal Nunzio apostolico nelle Filippine, monsignor Charles John Brown, che \u2013 come riporta l\u2019agenzia dei vescovi\n[Cbcpnews](https://cbcpnews.net/cbcpnews/unity-is-both-gift-and-responsibility-says-churchs-ecumenism-chief/)- ha elogiato gli sforzi compiuti nel Paese per celebrare anche quest\u2019anno l\u2019evento ecumenico annuale, nonostante i problemi creati dalla pandemia. \"L'ecumenismo \u00e8 un dono di Dio, un dono che diventa possibile attraverso la preghiera\", ha sottolineato il presule. In occasione della Settimana \u2013 riferisce l\u2019agenzia cattolica filippina [Licas](https://philippines.licas.news/2021/01/20/philippine-catholic-bishop-reminds-faithful-ecumenism-is-responsibility/) - l\u2019amministratore apostolico di Manila, monsignor Broderick Pabillo ha sottolineato, da parte sua, che non basta pregare per l\u2019unit\u00e0, occorre anche unire gli sforzi per aiutare i pi\u00f9 poveri e vulnerabili, soprattutto in questi tempi di pandemia. \u201cDobbiamo avere una voce comune per rendere i vaccini accessibili\u201d, ma anche per \u201cprevenire abusi da parte delle autorit\u00e0\u201d, ha affermato il vescovo. (LZ)\n20 gennaio - EUROPA Comece: \u201cMediterraneo sia luogo di incontri pacifici\u201d\n\u201cIl Mediterraneo sia un luogo di incontri pacifici\u201d: \u00e8 quanto ha chiesto una delegazione della Comece (Commissione delle Conferenze episcopali dell\u2019Unione Europea) a Oliv\u00e9r V\u00e1rhelyi, Commissario europeo per l'allargamento e la politica di vicinato, nel corso di\n[un incontro svoltosi on line il 18 gennaio](http://www.comece.eu/comece-meets-with-eu-commissioner-vrhelyi-the-mediterranean-as-a-place-of-peaceful-encounters) e volto ad offrire raccomandazioni politiche su un futuro partenariato meridionale equo e incentrato sulle persone. Per l\u2019occasione, i vescovi hanno presentato al Commissario Ue un documento elaborato dalla Comece stessa, in dialogo con le autorit\u00e0 ecclesiali locali. Da ricordare che, nel 2020, in occasione del 25.mo anniversario dei princip\u00ee fondanti dell\u2019Unione per il Mediterraneo - organizzazione intergovernativa che raggruppa i 27 Stati membri dell'Unione europea e 15 Paesi mediterranei del Nordafrica, del Medio Oriente e dell'Europa sud-orientale \u2013 l\u2019Ue ha annunciato, per l\u2019inizio del 2021, il rinnovo del partenariato con dieci Paesi ai confini meridionali dell\u2019Unione Europea. A tal proposito, nel corso dell\u2019incontro con il Commissario V\u00e1rhelyi, il Cardinale Jean-Claude Hollerich Presidente della Comece, ha affermato: \"Accogliamo con favore gli sforzi dell'Unione europea per contribuire a creare stabilit\u00e0, pace e prosperit\u00e0 nel vicinato meridionale\". Al contempo, il porporato ha chiesto all\u2019Ue \"risposte politiche radicate nei valori fondamentali dell'Unione e pienamente rispettose della dignit\u00e0 umana e dei diritti di ogni persona, compresi i migranti e i rifugiati\". Di fronte a \u201cmolteplici sfide relative alla pace, alla societ\u00e0, all\u2019economia, ai diritti umani e all\u2019ecologia \u2013 ha sottolineato la Commissione episcopale \u2013 la regione mediterranea dovrebbe tornare ad essere un luogo di incontro pacifico di persone di culture e religioni diverse\u201d. Per questo, ha affermato Monsignor Youssef Soueif, Arcivescovo di Tripoli dei Maroniti, in Libano, \u201cl\u2019Ue dovrebbe sostenere una cultura dell'incontro nel suo vicinato meridionale e contribuire a promuovere la pace attraverso l'educazione, il dialogo, la costruzione della fiducia e il rispetto della diversit\u00e0 socio-culturale e religiosa, promuovendo al contempo il concetto di cittadinanza uguale e piena\". La delegazione episcopale ha anche ricordato \u201cl'impegno attivo delle Chiese locali, in Libano e in altri Paesi del vicinato meridionale, in favore degli sforzi umanitari e ha espresso la disponibilit\u00e0 a collaborare con l'Ue per rispondere alle esigenze della popolazione, anche nel campo dell'assistenza sanitaria e dell'istruzione\u201d. [Quanto al documento presentato dai vescovi](http://www.comece.eu/dl/plskJKJKkkoKJqx4KJK/COMECE_Contribution_renewed_Southern_Partnership.pdf?ts=1611152391), esso offre pi\u00f9 di trenta proposte suddivise in cinque aree prioritarie: migrazione, pace, libert\u00e0 religiosa, sviluppo umano ed ecologia integrale. Riguardo al primo punto, la Comece esorta l\u2019Europa a lottare concretamente contro le cause profonde dell\u2019emigrazione, rendendo effettivo \u201cil diritto primario\u201d delle persone a rimanere nel loro Paese d\u2019origine o a farvi ritorno in sicurezza e dignit\u00e0. Assistenza e tutele vengono suggerite per le minoranze pi\u00f9 vulnerabili, come quelle religiose, attraverso partenariati specifici tra Ue e Comece. Un appello ulteriore viene levato per il sostegno ai rifugiati siriani in Libano, affinch\u00e9 possano tornare a casa \u201cin modo umano e senza intoppi\u201d. Altri suggerimenti riguardano la formazione dei funzionari di frontiera sulle norme in materia dei diritti umani, inclusi il diritto a chiedere asilo e a non essere torturato o sottoposto a pratiche disumane. Forte anche il richiamo a tutelare i minori migranti non accompagnati, favorendo i ricongiungimenti familiari, e a garantire il rispetto dei diritti sociali dei lavoratori. Sul tema della pace, invece, la Comece ricorda le tante \u201cguerre e i violenti conflitti\u201d presenti tra e negli Stati del vicinato meridionale, con una conseguente de-stabilizzazione dell'intera regione e la nascita di \u201cgruppi estremisti e terroristi\u201d che, con le loro attivit\u00e0 criminali, rappresentano \u201cuna minaccia per la sicurezza europea\u201d. Senza dimenticare \u2013 sottolineano i presuli europei \u2013 \u201cla repressione, la povert\u00e0 e la disoccupazione\u201d che portano le popolazioni alla disperazione. In quest\u2019ottica, l\u2019impegno della Chiesa cattolica \u00e8 ad una pace nel senso pi\u00f9 ampio, ovvero non solo come assenza di guerra, ma come costruzione di giustizia, sviluppo umano integrale, rispetto per i diritti umani fondamentali e la cura del Creato, nonch\u00e9 come garanzia della sicurezza e dell\u2019incolumit\u00e0 delle popolazioni locali. Quanto alla libert\u00e0 religiosa, il suggerimento dei vescovi europei \u00e8 alla promozione di \u201cuna cittadinanza inclusiva, comune, uguale e piena nei Paesi del vicinato meridionale\u201d, soprattutto nel campo dell\u2019educazione, evitando i discorsi di odio e \u201cqualsiasi riferimento negativo o peggiorativo ad altre religioni e fedeli\u201d. Centrale anche l\u2019esortazione a ricordare, nelle sedi internazionali, gli episodi di intolleranza e discriminazione contro le minoranze religiose, compresi i cristiani, e ad utilizzare gli strumenti di diritto comunitario e internazionale per \u201cprevenire e punire i crimini atroci\u201d. Sanzioni \u201cmirate\u201d sono richieste contro i trasgressori della libert\u00e0 religiosa, insieme al partenariato e al dialogo tra Ue, Chiese, comunit\u00e0 e associazioni religiose che \u201cpromuovono attivit\u00e0 umanitarie\u201d, rispettando i principi di \u201cimparzialit\u00e0 e neutralit\u00e0\u201d. Per la Siria, in particolare, la Comece domanda il sostegno al \u201cprocesso costituzionale in corso, facilitato dall\u2019Onu, al fine di raggiungere una soluzione pacifica, che rispetti le minoranze religiose nel Paese\u201d. Ricordando, poi, che la pandemia da Covid-19 ha ulteriormente aggravato le sfide socio-economiche del vicinato meridionale, rendendo pi\u00f9 difficile, per gli emarginati, l\u2019accesso ai servizi di base, tra cui \u201cun'adeguata assistenza sanitaria, l'alimentazione e l'alloggio\u201d, la Chiesa cattolica europea ribadisce l\u2019importanza dello sviluppo umano integrale, \u201cspecialmente dei pi\u00f9 poveri, degli esclusi e dei pi\u00f9 vulnerabili nella societ\u00e0\u201d, avendo particolarmente a cuore \u201cil valore dei giovani, delle donne e della famiglia, come motori della societ\u00e0 e suo fondamento\u201d. In concreto, la Comece suggerisce di promuovere iniziative di \u201ccommercio e investimento sostenibile\u201d che creino \u201copportunit\u00e0 di lavoro dignitose, rimuovendo gli ostacoli che persistono ad un accesso equo ai servizi sociali di base\u201d. Inoltre, si raccomanda all\u2019Ue di \u201cmigliorare la connessione tra aree rurali e urbane\u201d, nonch\u00e9 di \u201csostenere la creazione di istituzioni educative e sanitarie anche nelle aree rurali\u201d, affinch\u00e9 siano \u201cadeguatamente attrezzate\u201d con strutture moderne e personale adatto. Infine, guardando alle \u201cgravi sfide ambientali\u201d che attanagliato il vicinato meridionale dell\u2019Ue, la Comece \u2013 sulla scia dell\u2019Enciclica \u201cLaudato si\u2019\u201d di Papa Francesco - invoca la promozione di una \u201cecologia integrale\u201d. Al riguardo, si suggerisce di contrastare la desertificazione e la perdita di biodiversit\u00e0 della regione promuovendo modelli sostenibili nel settore estrattivo e nell\u2019uso delle risorse; ripulire l\u2019ambiente marino tutelandolo dall\u2019inquinamento della plastica e rafforzando il potenziale della cos\u00ec detta \u201cBlue economy\u201d; garantire, per legge, il rispetto dei diritti umani nell\u2019ambito delle societ\u00e0 commerciali e, infine, migliorare la resilienza climatica delle comunit\u00e0 locali attraverso l'educazione. (IP)\n20 gennaio - INDIA Il ruolo della Chiesa in India al centro di un colloquio tra il Premier Modi e tre cardinali che chiedono di invitare Papa Francesco nel Paese\nLa richiesta di formalizzare di un invito a Papa Francesco a visitare l'India; l\u2019opera della Chiesa cattolica nel Paese; varie questioni che interessano la comunit\u00e0 cristiana indiana; la distribuzione di beni e servizi federali tra le minoranze. Sono stati questi i temi al centro di un colloquio, ieri, a New Delhi tra il Primo Ministro indiano Narendra Modi e i cardinali Oswald Gracias, George Alencherry, arcivescovo maggiore della Chiesa siro-malabarese e il cardinale Baselios Cleemis, arcivescovo maggiore della Chiesa siro malankarese. Durante l\u2019incontro durato meno di un\u2019ora \u2013 riporta un\n[comunicato della Conferenza episcopale indiana](https://mattersindia.com/2021/01/invite-pope-francis-indian-cardinals-urge-prime-minister/) (Cbci) - i tre porporati hanno illustrato al Premier l\u2019opera portata avanti dalla Chiesa in India nel campo educativo, sanitario e sociale e sul fronte della pandemia, assicurando che essa continuer\u00e0 il suo impegno a favore dei pi\u00f9 poveri e vulnerabili, in particolare durante questa emergenza sanitaria. Modi, da parte sua ha espresso apprezzamento per il contributo della Chiesa. I cardinali hanno colto l\u2019occasione anche per rinnovare a Modi la richiesta di presentare un invito ufficiale a Papa Francesco per una visita nel Paese. La richiesta era stata gi\u00e0 presentata nel 2017, in vista del viaggio pastorale nei vicini Bangladesh e Myanmar nel 2018, ma non aveva avuto seguito. Questa volta il Premier si \u00e8 dimostrato pi\u00f9 possibilista. Riguardo alla situazione delle minoranze religiose, i tre lader religiosi cattolici hanno evidenziato la necessit\u00e0 di una pi\u00f9 equa distribuzione dei fondi federali per il welfare. Attualmente i musulmani, che rappresentano il 14% della popolazione indiana, ricevono l\u201980% di tali fondi in considerazione della loro maggiore consistenza numerica rispetto ai cristiani, che sono il 2,3 %. Tuttavia - \u00e8 stato evidenziato - il Governo dovrebbe essere pi\u00f9 generoso verso i cristiani negli Stati in cui sono decisamente pi\u00f9 numerosi, come ad esempio il Kerala e lo Jharkhand. Modi di \u00e8 impegnato ad approfondire la questione. Si \u00e8 anche parlato anche della Foreign Contribution Regulation Act (FCRA) la nuova legge che regola i finanziamenti stranieri a enti e organizzazioni indiane, penalizzando anche quelle cattoliche. Su questo punto il Primo Ministro ha giustificato il provvedimento con la necessit\u00e0 di un maggiore controllo sulla gestione contabile degli enti operanti in India che non \u00e8 sempre trasparente. Altra questione toccata durante il colloquio \u00e8 stata la liberazione di padre Stan Swamy, l\u2019anziano sacerdote gesuita attivista per i diritti degli indigeni arrestato a ottobre dall\u2019agenzia anti-terrorismo con l\u2019accusa di sedizione. Modi ha detto di essere a conoscenza del caso, ma di non volere interferire perch\u00e9 \u00e8 affidato a un\u2019agenzia indipendente. Durante l\u2019incontro si \u00e8 parlato anche delle proteste dei contadini contro la contesta riforma agraria. I tre porporati hanno espresso l\u2019auspicio che si possa trovare una soluzione giusta al contezioso. I cardinali hanno, infine, sollevato la questione dei diritti dei dalit (i fuori casta del sistema castale indiano, ndr) con riferimento in particolare ai cristiani dalit che, insieme a quelli musulmani, continuano ad essere discriminati nell\u2019accesso ai benefici statali per la loro promozione sociale. A questo proposito essi hanno nuovamente chiesto al Premier che i criteri di accesso a tali benefici siano economici e non religiosi. Alla conferenza stampa il cardinale Gracias ha precisato di aver chiarito a Modi che \"la Chiesa non fa politica\u201d, non parteggia per nessun partito e che il suo unico obiettivo \u00e8 il buon governo, la cura per i poveri, la crescita economica e lo sviluppo, la giustizia e il progresso del Paese. Da parte sua, il cardinale Alencherry ha ribadito che la Chiesa \u00e8 sempre in dialogo con il Governo per migliorare la condizione dei poveri nel Paese. (LZ)\n20 gennaio - CROAZIA Plenaria dei vescovi: vicinanza e solidariet\u00e0 a diocesi colpite da pandemia e terremoto\nSi \u00e8 svolta a Zagabria, il 18 e 19 gennaio scorsi, la 61.ma riunione plenaria della Conferenza episcopale croata, in osservanza delle norme di sicurezza imposte dalla pandemia,\n[come precisa il sito dei vescovi della Croazia](https://hbk.hr/priopcenje-sa-61-zasjedanja-sabora-hbk/). All'apertura dei lavori ha partecipato anche il Nunzio Apostolico, monsignor Giorgio Lingua; il secondo giorno si \u00e8 aggiunto l'inviato della Conferenza episcopale della Bosnia ed Erzegovina, e arcivescovo di Vrhbosna, monsignor Tomo Vuk\u0161i\u0107. Accogliendo i presenti all'inizio della sessione, il presidente della Conferenza episcopale croata, monsignor \u017delimir Pulji\u0107 ha salutato in modo particolare l'arcivescovo di Zagabria e il vescovo di Sisak, le cui diocesi sono state colpite dalla pandemia e da un devastante terremoto, esprimendo, a nome di tutti i vescovi, vicinanza fraterna e solidariet\u00e0. Introducendo il programma della sessione, poi, il presidente ha sottolineato le difficolt\u00e0 causate dal Coronavirus a livello mondiale, che ha sconvolto piani, interrotto programmi e provocato l'annullamento di numerosi incontri o ha imposto che si tenessero a distanza. Ha ricordato, quindi, le parole di Papa Francesco sulla pandemia, che ha lasciato un segno profondo in tutti noi, ha sconvolto e cambiato in modo significativo i vari ambiti della vita, e su come le sospensioni forzate e i ritardi degli eventi religiosi abbiano costretto molti sacerdoti a cercare nuove vie di azione pastorale. Esprimendo le sue condoglianze alle numerose vittime, monsignor Pulji\u0107 ha ringraziato tutti coloro che si sono presi cura della salute delle persone in questo momento difficile. Ha trasmesso il desiderio dei vescovi di essere vicini a tutti coloro che sono stati colpiti da questo virus crudele e dal terremoto che ha causato immense sofferenze e miseria. Le questioni relative alla pandemia da Covid-19 e il suo impatto sulla vita e sul lavoro della Chiesa e sul contesto sociale pi\u00f9 ampio, \u00e8 stata trattata anche nelle varie sessioni di lavoro in cui si sono divisi i vescovi, che al tempo stesso sono stati anche informati sull'entit\u00e0 dei danni causati dai grandi terremoti di marzo e dicembre dello scorso anno, che hanno colpito soprattutto l'area dell'arcidiocesi di Zagabria e la diocesi di Sisak. Nell'arcidiocesi di Zagabria, in particolare, un totale di 220 edifici ecclesiastici sono stati danneggiati, compresi gli edifici facenti capo a istituzioni centrali e parrocchie. Inoltre, 101 chiese parrocchiali sono state danneggiate, di cui 33 risultano completamente inagibili, e 47 case parrocchiali e 64 cappelle solo parzialmente. Nella diocesi di Sisak, invece, il bilancio \u00e8 di 71 edifici ecclesiastici distrutti, tra cui 37 chiese parrocchiali, 21 cappelle e 20 case parrocchiali. Sfortunatamente, questo non \u00e8 ancora il dato definitivo poich\u00e9 dal campo arrivano costantemente nuovi rapporti sui danni. \u00c8 stato sottolineato comunque, in sede di plenaria, che la priorit\u00e0 deve essere quella di prendersi cura delle persone che hanno perso la casa e che dovrebbero essere fornite le condizioni per una vita dignitosa. In questo senso, un'attenzione particolare \u00e8 riservata alle attivit\u00e0 intraprese dalla Caritas croata croata con l'obiettivo di aiutare le vittime nell'area sismica attraverso la distribuzione di migliaia di sacchi a pelo, coperte, letti, tende e altre necessit\u00e0. Dopo che \u00e8 stato stabilito sul terreno che il processo di ricostruzione di citt\u00e0 e villaggi sarebbe stato lungo, [la Caritas croata ha deciso di aiutare le famiglie colpite fornendo alloggi pi\u00f9 stabili e di qualit\u00e0](https://rei.spc.va/content/rei/documentazione/repo/2021/01/13/CSR_292_2021.html) fino a quando le loro case non saranno ricostruite. Oltre all\u2019avvicendamento delle cariche negli organi interni, e all\u2019istituzione di un Comitato speciale per i migranti, il cui presidente \u00e8 il vescovo di Vara\u017edin, monsignor Bo\u017eo Rado\u0161, durante la sessione \u00e8 stato concordato il calendario degli eventi della Conferenza episcopale croata per il 2021. In particolare, la sessione congiunta delle due conferenze episcopali della Croazia e della Bosnia ed Erzegovina, si terr\u00e0 il 23 febbraio prossimo a Zagabria. Infine, al termine della plenaria, i vescovi croati si sono recati in pellegrinaggio alla tomba del Beato Alojzije Stepinac nella cattedrale di Zagabria, danneggiata dal terremoto, raccomandato alla sua intercessione la Chiesa in Croazia e l'intero popolo croato. (RB)\n20 gennaio - BRASILE Allarme Cimi: indigeni delle aree urbane esclusi da campagna vaccinazione\nIl Consiglio indigeno missionario (Cimi), organismo legato alla Conferenza episcopale del Brasile, lancia l\u2019allarme per l\u2019esclusione delle popolazioni indigene residenti nelle aree urbane dalla campagna di vaccinazione anti-Covid promossa dal governo federale. Esprimendo preoccupazione per l\u2019alto numero di morti da coronavirus registrati nella regione settentrionale del Paese, il Cimi sottolinea che tra queste vittime ci sono 923 indigeni, di cui 216 solo nello Stato di Amazonas. Senza dimenticare il dramma della popolazione di Manaus, dove negli ospedali manca l\u2019ossigeno. \u201cUn avvenimento tragico \u2013\n[scrive il Consiglio in una nota](https://cimi.org.br/2021/01/nota-cimi-exclusao-indigenas-plano-vacinacao-contrassenso-humanitario/) \u2013 emblema dell\u2019irresponsabilit\u00e0 delle autorit\u00e0 a livello comunale, statale e federale nell\u2019affrontare la pandemia\u201d. Gi\u00e0 nel 2020, ricorda ancora il Cimi, i movimenti indigeni e sociali, sia nazionali che internazionali, avevano chiesto all\u2019esecutivo di \u201cprendere tutte le misure necessarie per contrastare la diffusione del coronavirus tra le popolazioni autoctone nei villaggi e nelle aree urbane\u201d. La richiesta ha poi portato all\u2019approvazione della legge 14021 che prevede misure di emergenza anti-Covid in favore degli indigeni, tra le quali l\u2019accesso all\u2019acqua e la distribuzione di kit igienico-sanitari. Tale normativa, per\u00f2, \u201cpur essendo in vigore \u2013 denuncia il Consiglio \u2013 non \u00e8 stata applicata dal governo federale per tutto il 2020\u201d. Solo nel novembre dello scorso anno \u2013 spiega la nota \u2013 l\u2019esecutivo federale ha pensato ad un piano anti-pandemico anche per i popoli autoctoni. Esso, tuttavia, \u00e8 rivolto solo agli \u201cabitanti dei villaggi indigeni\u201d e finisce per tralasciare le popolazioni originarie che vivono nei centri urbani e che rappresentano, secondo le stime del 2010, \u201cil 46 per cento di tutti gli indigeni del Brasile\u201d. Non solo: il Cimi fa notare che usare il termine \u201cindigeni dei villaggi\u201d, come ha fatto il Ministro della Salute, Eduardo Pazuello, \u201crappresenta una discriminazione\u201d perch\u00e9 in tal modo \u201cil governo intende definire, in modo arbitrario, chi \u00e8 indigeno e chi non lo \u00e8, entrando in conflitto con la Costituzione, con le leggi nazionali e internazionali, nonch\u00e9 con il movimento indigeno stesso\u201d. \u201cIn questa grave situazione di pandemia \u2013 incalza il Cimi \u2013 escludere alcuni gruppi autoctoni dalla sanit\u00e0 pubblica \u00e8 una contraddizione politica e umanitaria\u201d, anche perch\u00e9 gli indigeni che risiedono nei centri urbani vi si trovano in quanto \u201csono stati espulsi dai loro territori con un atto di violenza\u201d perpetrato da chi ha espropriato i loro territori. Ma il fatto che essi vivano al di fuori dei villaggi \u201cnon significa che non siano pi\u00f9 indigeni\u201d. Di qui, l\u2019appello ad un piano di vaccinazione che riconosca la totalit\u00e0 delle popolazioni autoctone in Brasile\u201d, pari a circa 9mila persone, e \u201cle raggiunga nella loro interezza\u201d. Il Consiglio missionario accusa, poi, la posizione dell\u2019attuale governo che nega l\u2019esistenza degli autoctoni in Brasile, paralizza la regolarizzazione dei loro territori e giustifica, di fatto, \u201cle invasioni, le persecuzioni e le violenze contro di essi\u201d. Tale posizione \u201cha generato gravi conseguenze anche per l'assistenza sanitaria\u201d, provocando l\u2019aggravarsi della pandemia tra gli autoctoni. Un recente studio dell'Universit\u00e0 Federale di Pelotas mostra, infatti, che \u201cla prevalenza del coronavirus tra la popolazione indigena urbana, pari al 5,4 per cento, \u00e8 cinque volte superiore a quella della popolazione non indigena, che \u00e8 dell'1,1 per cento\u201d. E \u201cl'asfissia a cui \u00e8 sottoposta oggi la popolazione di Manaus \u2013 ribadisce a tal proposito il Cimi - \u00e8 la triste realt\u00e0 della situazione politica, sociale ed economica del Paese, governata da persone impreparate e malintenzionate\u201d. Esprimendo, infine, solidariet\u00e0 con \u201cgli oltre 209mila di brasiliani uccisi dal Covid-19\u201d, il Cimi chiede a tutti di \u201ccontinuare a lottare ed a resistere ad ogni forma di oppressione, violenza e paura, in nome della vita e perch\u00e9 tutti la abbiano in abbondanza\u201d. (IP)\n20 gennaio BELGIO Rappresentanti religiosi scrivono al governo per rivedere i criteri di accesso ai luoghi di culto del Paese\nIn una lettera congiunta indirizzata al governo federale, i rappresentanti di tutte le religioni riconosciute in Belgio, chiedono di cambiare i criteri attualmente adottati nel Paese in tempo di pandemia da Coronavirus sul numero di persone ammesse nei luoghi di culto, portandolo dagli attuali 15 in senso assoluto a uno standard che tenga conto della superficie dei luoghi di culto stessi, secondo una proporzione di una persona ogni 10 metri quadri. L\u2019iniziativa,\n[riportata dal sito della Conferenza episcopale belga](https://www.cathobel.be/2021/01/nombre-de-fideles-admis-dans-les-lieux-de-culte-les-cultes-reconnus-appellent-au-retour-a-une-norme-relative-2/), fa seguito alla manifestazione che si era svolta una settimana fa a Bruxelles in favore della libert\u00e0 di culto. \u201cIn questi tempi difficili e incerti, il bisogno di significato e di spiritualit\u00e0 \u00e8 pi\u00f9 che mai sentito. Da mesi ormai, un massimo di 15 persone alla volta hanno potuto riunirsi nelle chiese, nelle moschee e nelle sinagoghe del nostro Paese \u2013 si legge - anche se la vita di un credente non si svolge esclusivamente nel luogo di culto, molti sentono questa misura a lungo termine come una drastica restrizione della propria libert\u00e0\u201d. \u201cTutte le religioni riconosciute nel nostro Paese sollecitano, quindi, il governo federale a considerare ora i futuri criteri per le celebrazioni religiose \u2013 prosegue - sulla base di numerosi esempi provenienti dall'estero e dell'esperienza della primavera del 2020, durante il primo confino, si propone di riutilizzare il massimo standard relativo di una persona/10m2. L'uso di questo standard si \u00e8 rivelato meno restrittivo per la pratica religiosa e allo stesso tempo molto protettivo per la salute pubblica. La lotta contro il virus rimane, naturalmente, la prima preoccupazione dei rappresentanti dei culti. \u00c8 inoltre chiaro che le misure di sicurezza precedentemente introdotte dal governo continueranno ad essere applicate nella loro interezza, quali ad esempio il mantenimento della distanza di sicurezza di un metro e mezzo, l\u2019obbligo di indossare la mascherina e di disinfettarsi frequentemente le mani, cos\u00ec pure tutte le attrezzature utilizzate. La lettera, indirizzata al ministro della Giustizia Vincent Van Quickenborne \u00e8 un'iniziativa congiunta dei rappresentanti delle fedi cattolica, protestante-evangelica, ebraica, anglicana, islamica e ortodossa. Per la Chiesa cattolica, il documento \u00e8 stato firmato da monsignor Guy Harpigny, vescovo di Tournai, monsignor Johan Bonny, vescovo di Anversa e monsignor Herman Cosijns, segretario generale della Conferenza episcopale belga. (RB)\n25 gennaio - IRAQ Dal 25 gennaio, \u201cResurrezione di Ninive\u201d: tre giorni di digiuno e preghiera per la pace e la fine della pandemia\nDigiuno fino a mezzogiorno o, per chi pu\u00f2, fino a sera, e partecipazione quotidiana ai momenti di preghiera e alla celebrazione della Messa: cos\u00ec la maggioranza dei cristiani dell\u2019Iraq si prepara a vivere la cos\u00ec detta \u201cResurrezione di Ninive\u201d, una tre giorni di digiuno e preghiera che avr\u00e0 inizio luned\u00ec prossimo, 25 gennaio, dando vita ad una sorta di anticipazione della Quaresima. Come spiega\n[in una nota](https://saint-adday.com/?p=41211) il Patriarca di Babilonia dei Caldei, Cardinale Louis Rapha\u00ebl Sako, il nome dell\u2019iniziativa fa riferimento all\u2019episodio biblico di Giona: inviato da Dio nella citt\u00e0 di Ninive per predicare alla popolazione, egli si rifiuta di obbedire perch\u00e9 Ninive \u00e8 una citt\u00e0 non ebraica. Travolto da una tempesta marina, Giona viene inghiottito da una balena: terrorizzato e pentito, implora il perdono di Dio ed ha salva la vita. Questo episodio, sottolinea il Cardinale Sako, dimostra che \u201cDio \u00e8 misericordioso, \u00e8 un Padre compassionevole che si prende cura di tutti i suoi figli e figlie che ha creato e desidera la loro salvezza\u201d. Inoltre, Ninive fu al centro di una drammatica pestilenza che colp\u00ec la Mesopotamia nel VI secolo: una situazione simile a quella di oggi, ribadisce il porporato, in cui la pandemia da Covid-19 ha colpito \u201cla vita di milioni di persone\u201d. \u201cSi tratta di una catastrofe globale sotto tutti i punti di vista \u2013 scrive ancora il Patriarca caldeo \u2013 con conseguenze negative per la salute delle persone, le attivit\u00e0 sociali, culturali, economiche e religiose\u201d. Ma come la peste del passato \u00e8 stata superata, cos\u00ec \u201canche noi possiamo trasformare questa dolorosa esperienza della pandemia in un\u2019opportunit\u00e0 di grazia e di bont\u00e0, attraverso la solidariet\u00e0 spirituale e sociale\u201d. \u201cPentiamoci dei nostri peccati \u2013 \u00e8 l\u2019esortazione del Cardinale Sako \u2013 preghiamo per la salvezza dal coronavirus, contempliamo il significato della nostra esistenza, assumiamoci le nostre responsabilit\u00e0 nei confronti dei nostri fratelli e sorelle ed esprimiamo la solidariet\u00e0 a tutti i malati, a chi ha perso il lavoro e il sostentamento: tendiamo loro la mano\u201d. Dal porporato arriva anche un forte invito a \u201cpregare per il ritorno della pace, della sicurezza e della stabilit\u00e0 nel Paese e nella regione, dopo tutte le guerre e i conflitti che le hanno consumate\u201d. Un\u2019orazione speciale \u00e8 richiesta, infine, affinch\u00e9 si possa realizzare la visita di Papa Francesco in Iraq, prevista dal 5 all\u20198 marzo prossimi, con tappe a Bagdad, alla piana di Ur, legata alla memoria di Abramo, alla citt\u00e0 di Erbil, cos\u00ec come Mosul e Qaraqosh nella piana di Ninive. Da ricordare che, a tal proposito, il Patriarca caldeo ha composto [un\u2019apposita supplica](https://www.vaticannews.va/it/chiesa/news/2021-01/preghiera-patriarca-sako-viaggio-papa-iraq.html) che la Chiesa locale recita da domenica scorsa, 17 gennaio. E la tanto attesa visita del Pontefice \u00e8 stata al centro anche della [riunione del Consiglio dei vescovi cattolici iracheni](https://saint-adday.com/?p=41221), svoltasi marted\u00ec 19 gennaio presso la sede del Patriarcato caldeo ad Al-Mansour nella capitale, Baghdad. A presiedere i lavori \u00e8 stato il Cardinale Sako; vi hanno partecipato i vescovi Jean Soliman, John Boutros Moshe, Ephrem Youssef Aba, Mikha Makdisi, Bashar Warda, Youssef Touma, Habib Al-Nawfali, Basileus Yeldo, Mikhail Naguib, Robert Gerges, Nathanael Nizar Samaan, Felix Shabi, Athanasios Firas Dardar e Monsignor Joseph Narcis. Presente anche il Nunzio apostolico in Iraq, Monsignor Mitja Leskovar. (IP)\n20 gennaio - BRASILE Monsignor Oliveira de Azevedo: chiamati a costruire la fraternit\u00e0 sociale\nProsegue la serie di interviste \"Chiesa in Brasile - Prospettive pastorali 2021\"\n[pubblicate dal portale della Conferenza nazionale dei vescovi del Brasile](https://www.cnbb.org.br/presidente-da-cnbb-fala-das-perspectivas-pastorais-para-a-igreja-no-brasil-em-2021-somos-chamados-a-contribuir-na-construcao-da-fraternidade-social/) che dopo aver incontrato il segretario generale, monsignor Joel Portella Amado, il 31 dicembre scorso per un bilancio dell\u2019anno appena concluso, oggi pubblica l\u2019intervista con il presidente della Conferenza episcopale nazionale, nonch\u00e9 arcivescovo di Belo Horizonte, monsignor Walmor Oliveira de Azevedo. Secondo il presidente, il difficile anno 2020 ha richiesto la riorganizzazione di diverse istituzioni sociali, senza eccezioni, tra cui la Chiesa in Brasile: \"La Chiesa aveva bisogno di diventare ancora pi\u00f9 forte nel servizio ai pi\u00f9 poveri, con azioni di solidariet\u00e0 d'emergenza \u2013 ha dichiarato - allo stesso tempo, considerando l'esigenza di distanza sociale, importante per contenere la diffusione del Covid-19, ha riconfigurato la sua azione evangelizzatrice, avanzando rapidamente nell'uso corretto delle nuove tecnologie per proclamare la Parola di Dio\". Monsignor Oliveira de Azevedo ha anche sottolineato che la Chiesa in Brasile, in ogni comunit\u00e0 ecclesiale missionaria, di fronte al dolore dell'umanit\u00e0, ha avanzato nel suo compito di essere Casa della Parola, Casa del Pane, Casa della Carit\u00e0 e Casa della Missione, in riferimento ai pilastri delle Linee guida generali per l'azione evangelizzatrice della Chiesa in Brasile, approvate alla 57.ma assemblea generale dei vescovi del Brasile nel maggio 2019 ad Aparecida. Secondo il presule, inoltre, nonostante questo momento molto avverso vissuto dal mondo e dalla Chiesa, concentrato nell'affrontare la pandemia, \u00e8 possibile coltivare la speranza in questo nuovo anno. Quanto al progetto 2021, evidenzia la necessit\u00e0 di riferirsi al cammino gi\u00e0 percorso, all'orizzonte delle Linee guida generali per l'azione evangelizzatrice della Chiesa in Brasile. \"Quello che le comunit\u00e0 missionarie ecclesiali hanno fatto in questo tempo di pandemia \u00e8 un esercizio incoraggiante per fare nuovi passi\", ha detto. \"\u00c8 necessario riconoscere che il rafforzamento della Chiesa \u00e8 un processo continuo, un cammino di maturazione permanente che siamo chiamati a seguire, in fedelt\u00e0 a ci\u00f2 che Ges\u00f9 chiede a ogni persona: annunciare il Regno di Dio a ogni creatura\", ha sottolineato, indicando poi che, per fare nuovi passi in questa missione, la Chiesa in Brasile ha bisogno di essere sempre pi\u00f9 accogliente, affinch\u00e9 tutti si sentano confortati, sostenuti, nelle tante comunit\u00e0 ecclesiali: \"La comunit\u00e0 ecclesiale deve essere una casa per tutti. Questa prospettiva ci avvicina agli inizi della Chiesa e, allo stesso tempo, ci indica la nostra responsabilit\u00e0 in questo tempo: contribuire alla costruzione della fraternit\u00e0 sociale, come ci chiede Papa Francesco\". \"Siamo testimoni di questa fraternit\u00e0 nelle nostre comunit\u00e0, rispettando le differenze che tanto arricchiscono la nostra unit\u00e0. In questo modo evangelizziamo in molti contesti, soprattutto nelle regioni pi\u00f9 urbanizzate, dove i legami della fraternit\u00e0 sono indeboliti, le persone soffrono di solitudine e di relazioni superficiali\", ha concluso il presidente dei vescovi brasiliani. (RB)\n20 gennaio - GERMANIA Entrata in vigore Trattato Onu proibizione armi nucleari. Vescovi: pasce nasce dal seme del dialogo\nAdottato dalla Conferenza delle Nazioni Unite il 7 luglio 2017, il Trattato Onu sulla proibizione delle armi nucleari sta per entrare in vigore, il 22 gennaio prossimo, a 90 giorni dalla ratifica di almeno 50 Stati membri. A ricordare l\u2019appuntamento \u00e8 il\n[sito della Conferenza episcopale della Germania](https://www.dbk.de/presse/aktuelles/meldung/gemeinsame-erklaerung-zum-inkrafttreten-des-vertrags-ueber-das-verbot-von-kernwaffen), che pubblica anche una dichiarazione congiunta di monsignor Heiner Wilmer, presidente della Commissione Giustizia e Pace dell\u2019Episcopato tedesco, e di monsignor Peter Kohlgraf, presidente della Sezione tedesca di Pax Christi. \u201cCome vescovi che, in varie posizioni, si considerano particolarmente impegnati a lavorare per la pace nel mondo, accogliamo favorevolmente questo sviluppo \u2013 scrivono i due presuli - tutti quegli Stati che non solo hanno firmato, ma hanno anche ratificato il trattato ci danno un esempio lampante del fatto che non dobbiamo mai rassegnarci a realt\u00e0 apparentemente inamovibili\u201d. \u201cIl cosiddetto deterrente nucleare, che per oltre 60 anni ha suggerito una presunta sicurezza, \u00e8 costruito sull'inimmaginabile potenziale distruttivo delle armi nucleari \u2013 continuano - come abbiamo spesso sottolineato, mentre ogni escalation militare del conflitto \u00e8 in qualche modo una sconfitta per la convivenza umana, nessun conflitto potr\u00e0 mai legittimare l'uso delle armi nucleari ai nostri occhi. Sottoscriviamo, quindi, con forza il messaggio di Papa Francesco secondo cui non solo l'uso, ma anche il possesso di tali sistemi di armi non \u00e8 etico\u201d. \u201cChiediamo, quindi, a tutti gli Stati che non hanno ancora firmato o ratificato il Trattato, in particolare alle potenze nucleari, di aderirvi e di riconsiderare la dottrina della deterrenza nucleare. La pace non nasce dalla paura della distruzione totale, ma dai semi del dialogo e dell'unione\", hanno concluso i vescovi. (RB)\n20 gennaio - ITALIA Sempre pi\u00f9 parrocchie usano le tecnologie digitali, lo rivela uno studio dell\u2019Universit\u00e0 Cattolica del Sacro Cuore\nIndagare le relazioni sociali interpersonali e associative capaci di costruire ambiti di comunit\u00e0 e la presenza delle tecnologie digitali: era questo l\u2019obiettivo dell\u2019indagine condotta, tra la fine del 2019 e l\u2019inizio del 2020, da un\u2019equipe multidisciplinare dell\u2019Universit\u00e0 Cattolica del Sacro Cuore su un campione di 420 parrocchie, il 68,1% delle quali del nord Italia. Dalla ricerca \u00e8 emerso che il 70% delle parrocchie usa tecnologie digitali per entrare in relazione con gli altri, mentre per il 24% soltanto per facilitare l\u2019accesso alle informazioni. Solo il 6% ha un profilo avanzato con il quale favorisce la partecipazione alle attivit\u00e0. I risultati, riferisce l\u2019Ufficio nazionale per le comunicazioni sociali della Conferenza episcopale italiana, evidenziano frequenti relazioni tra parrocchia e gruppi o associazioni parrocchiali, diocesi, associazioni di terzo settore, enti pubblici e, pi\u00f9 raramente, con enti privati. Emerge poi che, per il 53% dei parroci la funzione principale della parrocchia \u00e8 quella di offrire senso di appartenenza alla comunit\u00e0, mentre per il 27% \u00e8 offrire risorse pratiche, fornire ambiti intersoggettivi di socialit\u00e0 (13%), operare un significativo empowerment fiduciario (7%). Nell\u2019ambito della pastorale, gli strumenti pi\u00f9 utilizzati sono WhatsApp/Telegram (56%) e le e-mail (54%). Quanto ai social media, una parrocchia su due ha un profilo Facebook, pi\u00f9 raramente un account Twitter (solo il 15% circa) o Instagram (26%). \u201cNei contesti di grandi dimensioni emerge l\u2019importanza di creare reti di relazioni significative con altri soggetti operanti nell\u2019ambiente circostante la parrocchia - spiega Lucia Boccacin, docente di sociologia dei processi culturali e comunicativi e coordinatrice dell\u2019indagine -. Emerge un contributo distintivo delle parrocchie in favore della costruzione sia della comunit\u00e0 locale, sia di quella simbolica in cui le relazioni interpersonali e digitali svolgono un ruolo cruciale\u201d. Per la docente la relazione fra tecnologie digitali e parrocchie va approfondita, soprattutto a fronte degli effetti prodotti dall\u2019emergenza sanitaria in termini di isolamento sociale. Per questo, dopo la prima ondata della pandemia, nell\u2019ottobre dello scorso anno, \u00e8 stata effettuata una seconda rilevazione, alla quale hanno risposto 144 parrocchie che avevano partecipato alla prima ricognizione. I risultati preliminari di questa seconda parte dello studio mettono in luce un uso pi\u00f9 frequente delle tecnologie digitali nell\u2019ambito delle attivit\u00e0 pastorali e un atteggiamento mediamente pi\u00f9 favorevole verso il loro impiego. (TC)\n20 gennaio - REPUBBLICA CECA Arcidiocesi Olomuc organizza un concerto per i sanitari, \u201cgli eroi della prima linea\u201d\nUn concerto per gli \u201ceroi della prima linea\u201d, cio\u00e8 medici e operatori sanitari che da mesi vivono faccia a faccia con il Coronavirus, come ringraziamento per il loro lavoro in favore della salute pubblica: lo ha organizzato l\u2019arcidiocesi di Olomouc nella sede del palazzo arcivescovile per domani, gioved\u00ec 21 gennaio 2021, a partire dalle 18. La performance,\n[riferisce il sito della Conferenza episcopale ceca](https://www.cirkev.cz/cs/aktuality/210119z-olomouckeho-arcibiskupskeho-palace-zazni-undefinedkoncert-pro-hrdiny-z-prvni-linieundefined), potr\u00e0 essere seguita on line sul sito web o sul canale YouTube della citt\u00e0 di Olomouc. Il concerto in streaming \u00e8 un ringraziamento a tutti i medici, infermieri, vigili del fuoco, agenti di polizia e assistenti sociali per il loro lavoro, ed \u00e8 stato promosso dall'assessorato alla Cultura e dall'Assessorato al Turismo, Cultura e Sport della Citt\u00e0 di Olomouc in collaborazione con il Centro per la Cultura dell'Arcivescovado di Olomouc. Tra le altre personalit\u00e0, sar\u00e0 presente anche l\u2019arcivescovo della citt\u00e0, monsignor Anton\u00edn Basler, che pronuncer\u00e0 un discorso introduttivo. Durante il concerto, le composizioni del laboratorio dell'autore di J. S. Bach, W. A. Mozart, H. Purcell, J. A. Bendy o A. Vivaldi saranno eseguite dall'ensemble Camerata Classica e dal soprano Mark\u00e9ta Israel Ve\u010de\u0159ov\u00e1. Il concerto si svolge nel momento in cui la cosiddetta \u201cColletta dei Re Magi\u201d \u2013 la principale raccolta fondi della Chiesa ceca - si sta svolgendo in tutto il Paese e parte dei suoi proventi serviranno anche per aiutare le persone colpite dalla pandemia di Coronavirus in corso. (RB)\n20 gennaio - COREA Il Forum ecumenico per la pace, la riunificazione e la cooperazione nella penisola coreana fa un bilancio delle iniziative del 2020\nLe iniziative intraprese lo scorso anno per promuovere la pace nella penisola coreana, nonostante i vincoli imposti dalla pandemia di Covid-19, e le implicazioni del contesto globale sono stati al centro dell\u2019incontro del Forum ecumenico per la pace, la riunificazione e la cooperazione nella penisola coreana svoltosi on line la scorsa settimana. Nel corso dei lavori, riferisce il portale del Consiglio Mondiale delle Chiese (Wcc), \u00e8 stato esaminato il rapporto sulla campagna di preghiera di 70 giorni del Wcc \u201cWe Pray, Peace Now, End the War\u201d per la pace nella penisola coreana, a 70 anni dalla guerra di Corea, e si \u00e8 discusso degli impatti umanitari e politici delle sanzioni economiche contro la Corea del Nord. \u201cDurante tutto il 2020, sono giunto alla profonda consapevolezza che la storia, la memoria e la narrativa della guerra di Corea sono interconnesse in varie dimensioni, coinvolgendo diversi percorsi ermeneutici contestuali di persone che l\u2019hanno vissuto in modi differenti - ha detto il reverendo Hong-Jung Lee, segretario generale del Consiglio nazionale delle Chiese in Corea -. Attraverso questo viaggio ermeneutico, noi coreani abbiamo identificato cause e significati all\u2019interno della guerra di Corea, rivelando in che modo ricordiamo e reinterpretiamo e come manifestiamo le identit\u00e0 della nostra esistenza\u201d. Tra le svariate iniziative del 2020, Peter Prove, direttore del Wcc per gli affari internazionali, ha ricordato, in particolare, il Messaggio ecumenico congiunto di pace, in occasione del 70.mo anniversario dell\u2019inizio della guerra di Corea, co-sponsorizzato da Chiese e consigli ecumenici di 16 paesi che hanno partecipato alla guerra. Da parte sua, il Consiglio nazionale delle Chiese in Corea ha condiviso una lettera inviata al presidente eletto degli Stati Uniti Joe Biden in cui \u00e8 stata espressa la speranza che con la nuova amministrazione gli Stati Uniti possano tornare ad essere guida, nel mondo, nella protezione della democrazia, dei diritti umani e nel fornire risposte alla pandemia globale. \u201cPoich\u00e9 siamo grati per il lungo e leggendario rapporto tra gli Stati Uniti e la Repubblica di Corea, ci auguriamo un futuro pi\u00f9 promettente nel lavorare insieme\u201d, si legge nella lettera. Jim Winkler, presidente e segretario generale del Consiglio nazionale delle Chiese di Cristo negli Stati Uniti, ha riflettuto, invece, sulle implicazioni del risultato delle elezioni statunitensi sugli sforzi ecumenici per la pace nella penisola coreana e ha proposto, sull\u2019argomento, un incontro congiunto tra il Consiglio nazionale delle Chiese di Cristo negli Stati Uniti e il Consiglio nazionale delle Chiese in Corea. Winkler ha inoltre manifestato la disponibilit\u00e0 per incontri con politici statunitensi a Washington per sostenere l\u2019impegno e il dialogo come percorso verso la pace in Corea. (TC)\n20 gennaio - PORTOGALLO 24 gennaio, Domenica della Parola. Arcivescovo di Braga: \u201cAnalfabetismo biblico \u00e8 preoccupante\u201d\nSi dice preoccupato per \u201cun certo analfabetismo biblico\u201d presente nelle comunit\u00e0 cattoliche Monsignor Jorge Ferreira da Costa Ortiga, Arcivescovo di Braga e Primate del Portogallo. Le sue osservazioni arrivano attraverso\n[una nota episcopale](https://www.diocese-braga.pt/media/contents/contents_CKOhMD/NP_02_2021.pdf)diffusa in vista della \u201cDomenica della Parola di Dio\u201d che si celebra il 24 gennaio. La ricorrenza, che cade ogni anno nella III Domenica del Tempo ordinario, \u00e8 stata istituita da Papa Francesco il 30 settembre 2019, memoria liturgica di San Girolamo, con il Motu proprio \u201c [Aperuit illis](http://www.vatican.va/content/francesco/it/motu_proprio/documents/papa-francesco-motu-proprio-20190930_aperuit-illis.html)\u201d; il suo obiettivo \u00e8 quello di rammentare ai Pastori e fedeli l\u2019importanza della Sacra Scrittura per la vita cristiana, nonch\u00e9 il rapporto tra Parola di Dio e liturgia. \u201cDobbiamo riconoscere \u2013 scrive dunque il presule portoghese \u2013 che la credibilit\u00e0 del messaggio che annunciamo richiede pi\u00f9 lavoro per una conoscenza pi\u00f9 approfondita. E questo \u00e8 un compito che riguarda tutti i cristiani\u201d. \u201cLa Domenica della Parola \u2013 aggiunge Monsignor Ortiga \u2013 deve portarci ad avviare iniziative volte a creare una maggiore familiarit\u00e0 con la Scrittura\u201d. Di qui, l\u2019esortazione a dare \u201cuna nuova centralit\u00e0\u201d alla Bibbia, cos\u00ec da \u201ccapire cosa significhi veramente e come debba essere accolta\u201d. In quest\u2019ottica, il presule invita a restare lontani da \u201cretorica e idee astratte\u201d per puntare maggiormente e \u201cscommettere\u201d su una vera e propria \u201cPastorale biblica\u201d, affinch\u00e9 le Sacre Scritture possano \u201cpermeare l\u2019intero tessuto pastorale e tutto parta e riconduca alla Parola di Dio\u201d. Tra gli esempi pratici suggeriti dall\u2019Arcivescovo di Braga c\u2019\u00e8 la \u201clettura orante\u201d della Bibbia, con un\u2019attenzione particolare alla dimensione comunitaria e familiare, perch\u00e9 \u201cnon si tratta semplicemente di leggere un libro che ci piace\u201d, ma di \u201caprirsi alla presenza di Cristo che ha voluto dialogare con noi\u201d. E \u201cin un ambiente comunitario \u2013 spiega il presule \u2013 la voce di Cristo diventa pi\u00f9 chiara\u201d. Per questo, le parrocchie vengono esortate a \u201cfare rete\u201d cos\u00ec da unire insieme gruppi e movimenti di preghiera che operano per il Regno di Dio \u201cguidati dai testi sacri e in armonia con il cammino liturgico\u201d. Al contempo, Monsignor Ortiga ricorda che \u201cse la Parola deve plasmare la vita delle persone e delle comunit\u00e0, deve anche strutturare la societ\u00e0 come lievito\u201d e ci\u00f2 sar\u00e0 possibile grazie \u201calla testimonianza\u201d concreta dell\u2019amore di Dio che \u201cha a che fare con la carit\u00e0\u201d. La Parola di Dio, infatti, sottolinea il presule citando Papa Francesco, \u201csi appella costantemente all'amore misericordioso del Padre, che chiede ai suoi figli di vivere nella carit\u00e0\u201d. Essa, inoltre, \u201cnon ci rende insensibili, ma ci permette di riconoscere le varie forme di povert\u00e0, discernendo le riposte da dare, in modo personale o comunitario, affinch\u00e9 il mondo sia un posto pi\u00f9 equo e rispettoso della dignit\u00e0 di tutti\u201d. La Parola di Dio, continua il Primate del Portogallo, \u201cnon \u00e8 un tesoro nascosto\u201d, ma \u201cdeve essere annunciata coraggiosamente usando ogni mezzo che la societ\u00e0 attuale fornisce\u201d, perch\u00e9 \u201c\u00e8 responsabilit\u00e0 della Chiesa raggiungere l\u2019areopago della cultura moderna ed entrare in dialogo con i diversi parametri che la caratterizzano\u201d. \u201cNon si pu\u00f2 avere paura \u2013 conclude il presule \u2013 Dobbiamo impegnarci nella ricerca di nuove strade per raggiungere il cuore di tutte le persone\u201d. (IP)\n20 gennaio - BRASILE Pastorale carceraria. Da venerd\u00ec 22 il rapporto \u201cLa pandemia di tortura in carcere\u201d\nSar\u00e0 lanciato venerd\u00ec 22 gennaio prossimo il rapporto \"La pandemia della tortura in carcere\", risultato dell'analisi dei casi e delle accuse relative alla pandemia di Coronavirus ricevute dalla Pastorale carceraria brasiliana nel corso del 2020.\n[A riferirlo \u00e8 il sito della Conferenza episcopale del Brasile](https://www.cnbb.org.br/pastoral-carceraria-ira-lancar-relatorio-a-pandemia-da-tortura-no-carcere/), che precisa che il rapporto verr\u00e0 pubblicato anche sui canali Facebook e Youtube. Tra il 15 marzo e il 31 ottobre 2020, la Pastorale penitenziaria nazionale ha ricevuto 90 denunce di casi di tortura, che hanno comportato numerose violazioni dei diritti in varie unit\u00e0 carcerarie del Paese. Nel 2019, nello stesso periodo preso in considerazione, i casi denunciati alla conoscenza della Pastorale, erano appena 53. La violazione del diritto alla salute della popolazione privata della libert\u00e0, invece, \u00e8 stata al centro delle denunce ricevute lo scorso anno e proprio durante il periodo pi\u00f9 brutto della pandemia: circa 67 dei 90 casi (74,44%) riguardano la negligenza nel fornire assistenza sanitaria. Secondo il rapporto, persistono anche pratiche di violenza e tortura, amplificate dalla maggiore chiusura del carcere a causa della pandemia: 53 casi di tortura ricevuti dalla Pastorale penitenziaria hanno comportato aggressioni fisiche, 52 hanno riguardato condizioni di trattamento umilianti e degradanti, e 52 hanno riguardato la negligenza nella fornitura di assistenza materiale come, ad esempio, la precaria fornitura di cibo, vestiti, prodotti per l'igiene personale e per la pulizia. Oltre ai dati generali, i familiari, gli attivisti e i ricercatori si trovano d\u2019accordo sulle conclusioni del rapporto in merito all'uso della pandemia come forma di tortura, che rafforza la struttura razzista e violenta del carcere, cos\u00ec come il suo impatto su varie popolazioni carcerarie, specialmente le donne, le persone omosessuali e le popolazioni indigene. RB)\n20 gennaio - ARGENTINA L\u2019orionina Radio Providencia C\u00f3rdoba premiata con il \u201cMart\u00edn Fierro\u201d\nIl premio \u201cMart\u00edn Fierro\u201d, il pi\u00f9 importante riconoscimento giornalistico assegnato in Argentina e organizzato dall\u2019APTRA (Associazione dei giornalisti televisivi e radiofonici argentini), alla radio del Cottolengo \u201cDon Orione\u201d di C\u00f3rdoba. Attiva dal 2007, l\u2019emittente Providencia C\u00f3rdoba \u00e8 un mezzo di comunicazione della congregazione orionina in Argentina e, riferisce un comunicato, nei suoi 13 anni di attivit\u00e0 ha visto anche la partecipazione di tante persone con disabilit\u00e0, che attraverso la radio hanno potuto esprimere le proprie capacit\u00e0, hanno fatto ascoltare la loro voce e sono diventati parte della realt\u00e0 quotidiana interagendo con gli ascoltatori. I premi Mart\u00edn Fierro vengono assegnati fin dagli anni \u201950; inizialmente erano attribuiti ai soli media della provincia di Buenos Aires, poi, a partire dal 1991, la consegna \u00e8 stata estesa a livello nazionale. Le cerimonie annuali si tengono solitamente in diverse citt\u00e0 del Paese, ma quest\u2019anno si sono tenute online, a causa della pandemia. Il premio a Providencia C\u00f3rdoba rappresenta per la casa di Don Orione a C\u00f3rdoba non solo un incentivo, ma anche un\u2019opportunit\u00e0 per rendere il progetto della radio ancora pi\u00f9 visibile, comunitario e inclusivo. (TC)\n20 gennaio - AFRICA 21 gennaio, vescovi presentano \u201cDocumento di Kampala\u201d per i 50 anni del Secam\nSi intitola \u201cDocumento di Kampala\u201d ed \u00e8 il testo conclusivo del Giubileo del Secam (Simposio delle Conferenze episcopali di Africa e Madagascar), celebrato dal luglio 2018 al luglio 2019, in occasione dei 50 anni di istituzione dell\u2019organismo. Il documento \u2013\n[informa l\u2019agenzia Aci Africa](https://www.aciafrica.org/news/2668/secam-to-unveil-kampala-document-at-virtual-event-in-multiple-african-countries) - verr\u00e0 presentato pubblicamente domani, 21 gennaio, con un evento virtuale che si svolger\u00e0 alle 9.30 in Burkina Faso e Ghana e alle 11.30 in Sud Africa e Mozambico. Il richiamo a Kampala, capitale dell\u2019Uganda, fa riferimento al fatto che \u00e8 proprio in questa citt\u00e0 che si sono tenute, dal 19 al 29 luglio 2019, le celebrazioni giubilari conclusive. \u201cIl Documento \u2013 ha affermato in quell\u2019occasione il presidente del Secam, Cardinale Philippe Ou\u00e9draogo \u2013 servir\u00e0 a mantenere vivo lo slancio del Giubileo ed aiuter\u00e0 il popolo di Dio in Africa ad approfondire la conoscenza di Cristo nostro Salvatore e a farlo conoscere come la via, la verit\u00e0 e la vita\". Gli ha fatto eco il segretario generale del Secam, padre Terwase Henry Akaabiam, che ha sottolineato: \u201cIl Documento sar\u00e0 indirizzato a tutti i figli e le figlie dell\u2019Africa e delle sue isole, cos\u00ec come alle persone di buona volont\u00e0 che vivono altrove\u201d. \u201cTutti i membri della Chiesa-Famiglia di Dio del continente africano \u2013 ha aggiunto \u2013 ne saranno orgogliosi\u201d. In Burkina Faso, Paese in cui opera il Cardinale Ou\u00e9draogo, Arcivescovo di Ouagadougou, la presentazione del testo vedr\u00e0 in collegamento circa 150 persone, in stretta osservanza delle normative anti-Covid: i responsabili per le Comunicazioni sociali, i vicari generali diocesani, i parroci e i loro delegati, i media nazionali e quelli della Chiesa. Previsto anche l\u2019invito di rappresentanti amministrativi e politici, nonch\u00e9 di altre confessioni e religioni, come protestanti e musulmani. L'evento virtuale sar\u00e0 aperto da un momento di preghiera per l\u2019unit\u00e0 dei cristiani, poich\u00e9 fino al 25 gennaio \u00e8 in corso la tradizionale Settimana dedicata a questo tema. Quindi, il Cardinale Ou\u00e9draogo provveder\u00e0 ad illustrare il documento. La presentazione sar\u00e0 trasmessa in diretta su Radio Maria, sui social media e sulla piattaforma Zoom al seguente link: [https://us02web.zoom.us/j/5478392297?pwd=NTYvU25XMTFtWHdCWHJNTlY1MWlvZz09](https://us02web.zoom.us/j/5478392297?pwd=NTYvU25XMTFtWHdCWHJNTlY1MWlvZz09). Una volta presentato ufficialmente, il \u201cDocumento di Kampala\u201d sar\u00e0 affidato ai vescovi ed ai sacerdoti africani, affinch\u00e9 lo diffondano tra i fedeli. Pensato dai vescovi africani gi\u00e0 durante il Concilio Vaticano II, svoltosi tra il 1962 e il 1965, il Secam \u00e8 stato inaugurato ufficialmente il 29 luglio 1969 nella Cattedrale di Lubaga, in Uganda, nel corso della prima riunione plenaria dei presuli del continente. Quell\u2019incontro fu concluso da Papa Paolo VI, in quei giorni in visita proprio in Uganda, primo Pontefice a recarsi in Africa. Il Giubileo dell\u2019organismo episcopale ha avuto per tema \"Chiesa-Famiglia di Dio in Africa, celebra il tuo Giubileo! Proclamate Ges\u00f9 Cristo, il vostro Salvatore\", in linea con le Assemblee speciali per l'Africa del Sinodo dei vescovi, tenutesi a Roma nel 1994 e nel 2009, e concluse con la pubblicazione delle Esortazioni apostoliche post-sinodali \u201cEcclesia in Africa\u201d di San Giovanni Paolo II e \u201cAfricae Munus\u201d di Papa Benedetto XVI. Da ricordare che, in occasione del Giubileo, a luglio 2019, [Papa Francesco ha inviato al Secam un messaggio](https://www.vaticannews.va/it/papa/news/2019-07/papa-vescovi-africa-madagascar-secam-missionari-vangelo.html), a firma del Segretario di Stato, Pietro Parolin, in cui ha ricordato il \u201cservizio prezioso\u201d svolto dall\u2019organismo episcopale per le Chiese africane nel \u201cportare aiuto a tutto il Continente\u201d, evidenziando anche \u201cla comunione fraterna\u201d che ha caratterizzato i suoi 50 anni di attivit\u00e0. (IP)\n20 gennaio - GABON I vescovi: la scuola cattolica una priorit\u00e0 per la Chiesa per contribuire allo sviluppo del Paese\n\u00c8 dedicato all\u2019educazione cattolica nell\u2019attuale contesto, sociale, politico ed economico il messaggio dei vescovi del Gabon in occasione della chiusura, la scorsa settimana a Libreville, della 28.ma assemblea plenaria. \u201cLa multiforme sofferenza che tragicamente attraversa il mondo, e pi\u00f9 particolarmente le crisi sanitarie, economiche e sociali vissute dalle nazioni, segnano in modo indelebile la storia personale e collettiva dei popoli - scrivono i presuli -. Queste crisi ci invitano a vivere, dal punto di vista della fede, la nostra avventura umana come la traversata in un mare in tempesta\u201d. I vescovi aggiungono che nel corso della sua storia di evangelizzazione nel Gabon, la Chiesa cattolica, trasmettendo valori duraturi, ha sempre offerto risposte coraggiose alle divisioni sociali, facendo della Scuola uno strumento al servizio del pieno sviluppo umano e della crescita della nazione. Per la Conferenza episcopale la Scuola Cattolica resta una propriet\u00e0 della Chiesa, uno strumento fondamentale dell\u2019azione evangelizzatrice e umanitaria, ed \u00e8 prioritaria una gestione basata su un\u2019etica e una deontologia adeguate. Nel loro messaggio i vescovi ribadiscono anche l\u2019impegno della Chiesa cattolica nel dialogo con le istituzioni statali e rivolgendosi alla Direzione Nazionale dell\u2019Educazione Cattolica incoraggiano all\u2019utilizzo di strumenti di gestione sempre pi\u00f9 pertinenti ed efficienti e chiedono vigilanza su tutto ci\u00f2 che minaccia la qualit\u00e0 dell\u2019istruzione: imbrogli, corruzione, falsificazione, deterioramento dell\u2019ambiente scolastico. I presuli invitano poi sacerdoti, religiosi e religiose ad essere pi\u00f9 presenti nel processo di ristrutturazione della Scuola Cattolica, a sostenere e incoraggiare le scuole cattoliche nelle loro aree pastorali e a cooperare con i cappellani, la cui missione esige una fedelt\u00e0 creativa alla visione educativa della Chiesa e una presenza efficace e amorevole. \u201cVi incoraggiamo a formare agenti nella pastorale scolastica e a stabilire i necessari ponti evangelici tra pastorale familiare e pastorale scolastica\u201d rimarcano i vescovi. Ai responsabili degli istituti educativi l\u2019invito \u00e8 ad essere non solo professionisti dell\u2019educazione ma anche e soprattutto professionisti della fede nella missione educativa e a collaborare con i dipendenti per rendere pi\u00f9 trasparente la gestione umana, educativa, amministrativa, finanziaria e pastorale delle scuole. Ai genitori si raccomanda, invece, come principali educatori dei figli e responsabili della trasmissione della fede e dell\u2019educazione religiosa, di vegliare sulla pratica sacramentale e sulla preghiera in famiglia. I vescovi ricordano, poi, la situazione particolare di quei giovani ai quali manca la figura paterna, che non pu\u00f2 essere sostituita dalla scuola. Infine i presuli esprimono un pensiero per i giovani ai quali spiegano che il futuro si costruisce attraverso ogni singola decisione presa. \u201cDecidete sulla base dei valori evangelici che vi sono stati trasmessi. Esercitatevi scegliendo sempre il meglio, non le cose pi\u00f9 semplici - sollecitano i vescovi -. Distinguetevi per l\u2019assiduit\u00e0 agli studi e per l\u2019adesione a un\u2019istruzione che vi garantisca un futuro felice \u2026 Coltivate spazi per la vostra spiritualit\u00e0\u201d. Il messaggio della Conferenza episcopale si conclude raccomandando a tutti l\u2019impegno nel processo di responsabilizzazione e ristrutturazione della scuola cattolica in Gabon e con lo sguardo rivolto a San Giuseppe i vescovi auspicano: \u201cAlla scuola di San Giuseppe, Padre di Ges\u00f9 Bambino, a cui Papa Francesco si dedica quest'anno, impariamo tutti cos'\u00e8 la vera paternit\u00e0 con Dio nostro Padre!\u201d. (TC)\n20 gennaio - STATI UNITI 29 gennaio, \u201cMarcia per la vita\u201d in modalit\u00e0 virtuale\nSi svolger\u00e0 in modalit\u00e0 virtuale, venerd\u00ec 29 gennaio, la tradizionale \u201cMarcia per la vita\u201d negli Stati Uniti, sostenuta dalla Conferenza episcopale cattolica nazionale (Usccb). L\u2019evento sar\u00e0 trasmesso, a partire dalle ore 11.00 locali, in live streaming sul sito web\n[www.marchforlife.org/2021-virtual-events/](http://www.marchforlife.org/2021-virtual-events/) e includer\u00e0 gli interventi di alcuni leader pro-life, informazioni su come restare coinvolti nel movimento pro-vita per tutto l'anno ed alcune esibizioni di artisti cristiani. [In una nota](https://www.usccb.org/news/2021/us-bishops-chairman-pro-life-activities-2021-march-life), l\u2019Arcivescovo Joseph F. Naumann, presidente della Commissione per le attivit\u00e0 pro-vita dell\u2019Usccb, scrive: \"Come partecipanti di lunga data all'annuale \u2018Marcia per la vita\u2019, io e i miei fratelli vescovi elogiamo gli organizzatori dell\u2019iniziativa per la loro preoccupazione per la vita e la sicurezza di tutti i partecipanti\u201d. \"La preghiera e la testimonianza pacifica\u201d in favore della vita, aggiunge il presule, \u201cdevono e continueranno quest'anno in un formato diverso\u201d. Monsignor Naumann sottolinea, poi, che la \u201cMarcia\u201d conclude la Novena nazionale di preghiera per la vita, in programma, sempre in modalit\u00e0 virtuale, dal 21 al 29 gennaio. La scelta delle date non \u00e8 casuale: il 22 gennaio, infatti, ricorre la \u201cGiornata di preghiera per la tutela legale dei bambini non nati\u201d, iniziativa che commemora l\u2019anniversario della sentenza \u201cRoe vs Wade\u201d della Corte Suprema che, il 22 gennaio 1973, ha legalizzato l\u2019aborto nel Paese. Ai fedeli, dunque, Monsignor Naumann ricorda che la Novena di preghiera, bench\u00e9 on line, permette di seguire in diretta Messe, Rosari e meditazioni specifiche sul tema. \u201cUnitevi a noi nella preghiera\u201d, conclude il presule. (IP)\n20 gennaio - AMERICA CENTRALE Carovana migranti. Sedac: non violare i diritti umani\nNon violare i diritti umani dei migranti: lo chiede il Sedac (Segretariato episcopale per l\u2019America Centrale) in una nota, suddivisa in nove punti, riguardante la carovana di migranti honduregni che hanno lasciato la loro patria in questi giorni, a causa di disoccupazione, violenze, pandemia e dei gravi danni causati dai due uragani, Eta e Iota, che hanno recentemente colpito l\u2019America centrale. Novemila, secondo le prime stime, le persone che hanno gi\u00e0 superato il confine con il Guatemala, mentre non sono mancati tensioni e scontri con le forze dell\u2019ordine, che hanno usato gas lacrimogeni per fermare il flusso di persone. \u201cRiconosciamo e rispettiamo il legittimi diritto alla sovranit\u00e0 dei Paesi coinvolti nel transito di questi migranti \u2013 scrive il Sedac \u2013 Tuttavia, a nome della carit\u00e0 politica auspicata da Papa Francesco, chiediamo di non violare i loro diritti umani e di mettere in atto un atteggiamento profondamente umanitario, indipendentemente dalla loro condizione di migranti\u201d. \u201cDi fronte ad eventuali atti di violenza \u2013 aggiungono i presuli \u2013 chiediamo urgentemente alle istituzioni di garantire e controllare la conformit\u00e0 e il rispetto dei diritti umani e delle garanzie costituzionali, che vanno monitorate costantemente per difendere le persone, in particolare donne e bambini\u201d. Sottolineando che la questione migratoria non riguarda un solo Paese, il Sedac esorta quindi i governi del Messico e dell\u2019intera regione a \u201clavorare in modo congiunto\u201d, cos\u00ec da \u201cattaccare le cause strutturali che causano la migrazione\u201d. Forte anche l\u2019invito a tutte le autorit\u00e0 del settore a \u201cgarantire la sicurezza dei migranti in transito nei rispettivi Paesi\u201d, per evitare che cadano \u201cvittima della criminalit\u00e0 organizzata e la delinquenza comune\u201d. Un ulteriore appello viene lanciato dai vescovi dell\u2019America Centrale affinch\u00e9 gli Stati coinvolti dalla carovana tutelino \u201ci nuclei familiari\u201d e rispettino \u201cil diritto di accesso al territorio e al non rimpatrio di tutte quelle persone che hanno particolare bisogno di protezione internazionale\u201d. E ancora: i governi della regione vengono esortati dal Sedac a \u201csviluppare politiche che forniscano effettivamente opportunit\u00e0 di miglioramento per tutti\u201d, soprattutto di istruzione per i giovani e di lavoro per gli adulti, in modo che \u201cnon siano costretti a lasciare il proprio Paese, mettendo a rischio la propria vita\u201d. Infine, esprimendo gratitudine a tutte \u201cle persone e le organizzazioni della Chiesa che sono in prima linea nel fornire cure umanitarie\u201d sull\u2019esempio del Buon Samaritano, i vescovi dell\u2019America Centrale invocano la protezione della Vergine di Guadalupe su tutti \u201ci fratelli e le sorelle migranti\u201d e su \u201ccoloro che li aiutano\u201d. Il documento \u00e8 a firma di Monsignor Jos\u00e9 Luis Escobar Alas e del Cardinale Gregorio Rosa Ch\u00e1vez, rispettivamente presidente e segretario generale del Sedac. (IP)\n19 gennaio - SIRIA Acs lancia una nuova campagna di aiuti per i cristiani in difficolt\u00e0\nSi chiama \u201cSiamo la loro \u00e0ncora di salvezza\u201d la nuova campagna di raccolta fondi che Aiuto alla Chiesa che soffre vuole interamente dedicare alla minoranza cristiana della Siria. Sfollati interni e poveri sono i pi\u00f9 vulnerabili alla minaccia del Covid-19 nel Paese, afflitto da elevate inflazione e disoccupazione e le cui strutture sanitarie sono state pesantemente danneggiate dal lungo conflitto armato. All\u2019inizio di quest\u2019anno, inoltre, riferisce il portale della Fondazione di diritto pontificio, Acs ha promesso aiuti alimentari e sanitari alle famiglie cristiane di Aleppo, sostegni alle iniziative pastorali di diverse diocesi, aiuti alle famiglie di Homs per il pagamento dei canoni di locazione abitativa e infine un finanziamento per i lavori di recupero del monastero di Nostra Signora del Transito di Kafroun. \u201cI benefattori di Aiuto alla Chiesa che Soffre hanno gi\u00e0 dato forza e coraggio a tantissime famiglie cristiane che vivevano in condizioni disumane. In Siria infatti i poveri sono ovunque\u201d racconta Suor Annie Dermerjian, da anni partner dei progetti di ACS in Siria. Aiuto alla Chiesa che Soffre vuole proseguire quanto realizzato lo scorso anno: 8.700 case hanno ricevuto energia elettrica, 900 famiglie sono state sostenute nel pagamento dell\u2019affitto, 3.050 poveri hanno beneficiato di aiuti quotidiani, altri 9.200 bisognosi hanno avuto pacchi alimentari, a 6.050 indigenti \u00e8 stato distribuito materiale per l\u2019igiene personale, a 6.500 studenti sono arrivate borse di studio, per 5.100 altri studenti \u00e8 stato distribuito equipaggiamento scolastico, per 28.450 bambini c\u2019\u00e8 stato un dono natalizio (soprattutto cappotti), per 12.400 latte e infine 6.200 malati sono stati curati. Il vescovo di Lattakia, monsignor Antoine Chbeir, ha ricevuto sostegno da Acs per un piano di aiuti sanitari della durata di quattro mesi al fine di assicurare assistenza a chi vive nelle citt\u00e0 di Lattakia e Tartous, nella Siria orientale. Sono stati resi possibili 108 interventi chirurgici, 60 trattamenti medici, 1.400 prescrizioni sanitarie e l\u2019attivit\u00e0 di 5 medici. Ad Homs \u00e8 stata sostenuta l\u2019attivit\u00e0 del Centro \u201cSemi di senape\u201d che segue 90 bambini e adolescenti con gravi difficolt\u00e0 di apprendimento. Nel quartiere Al Jdeydeh di Aleppo, lo scorso anno, \u00e8 stata infine riaperta e riconsacrata la cattedrale di Sant\u2019Elia, grazie soprattutto ai circa 400mila euro di donazioni dei benefattori di Acs. Uno sforzo di solidariet\u00e0 profuso nonostante le difficolt\u00e0 economiche provocate della pandemia di Covid-19. (TC)\n19 gennaio - ECUADOR Al via ad un corso on line sull\u2019ecumenismo\nUno spazio per il dialogo e l\u2019approfondimento su ci\u00f2 che rappresenta l\u2019unit\u00e0 dei cristiani. Questo vuole essere il corso online \u201cConoscere e praticare l\u2019ecumenismo\u201d partito ieri in Ecuador e organizzato dall\u2019Istituto Teologico Pastorale e dalla Commissione episcopale sul Magistero della Chiesa. La prima lezione \u00e8 stata tenuta da padre Juan Carlos Garz\u00f3n Ochoa, direttore dell\u2019Istituto Teologico Pastorale dell\u2019Ecuador, che ha parlato della storia del movimento ecumenico. Il corso nasce come iniziativa della Settimana di preghiera per l\u2019unit\u00e0 dei cristiani, nell\u2019emisfero settentrionale cominciata ieri e che si concluder\u00e0 il 25 gennaio. Sul tema \u201cRimanete nel mio amore: produrrete molto frutto\u201d, sono diverse le iniziative pensate in tutto il mondo per la Settimana, tutte riorganizzate a causa della pandemia di Covid-19, nel rispetto delle misure sanitarie per evitare la diffusione del coronavirus. Il Consiglio Mondiale delle Chiese (Wcc), che dal 1968 la organizza insieme al Pontificio Consiglio per la promozione dell\u2019unit\u00e0 dei cristiani, ha invitato la famiglia ecumenica di tutto il mondo a unirsi on line in preghiera il 25 gennaio, alle 14 CET, su oikoumene.org/live. I testi per la riflessione e la preghiera sono stati preparati dalla Comunit\u00e0 monastica femminile di Grandchamp, che si trova in Svizzera. (TC)\n19 gennaio - GIORDANIA Il patriarca Pizzaballa incontra le alte cariche del Paese\nLa Giordania rappresenta un modello da emulare nella ricerca della pace e del dialogo, cos\u00ec come nel rifiuto della violenza e di ogni forma di estremismo: lo ha detto il patriarca latino di Gerusalemme Pierbattista Pizzaballa, in visita ufficiale nel Regno Hascemita dal 7 gennaio, che ieri ha incontrato il presidente della Camera Bassa del Parlamento Abdul Mun\u2019im Odat. Durante il colloquio, riferisce il portale del Patriarcato latino di Gerusalemme, il patriarca ha espresso profondo apprezzamento per le posizioni di re Abdullah II e per il suo ruolo fondamentale nella protezione delle realt\u00e0 cristiane a Gerusalemme, nell\u2019ambito della custodia hascemita dei luoghi santi della citt\u00e0. Ha inoltre evidenziato l\u2019importanza del rapporto storico tra il Patriarcato latino di Gerusalemme e la Giordania. Da parte sua, il presidente della Camera bassa del Parlamento ha affermato che la Giordania, sotto la guida del re Abdullah II, continua a sostenere la presenza cristiana in Terra Santa e nella regione e ha sottolineato che la custodia hashemita dei luoghi santi cristiani e islamici a Gerusalemme rimarr\u00e0 storica, oltre ad essere una garanzia per la loro conservazione. Abdul Mun\u2019im Odat ha spiegato, inoltre, che la Giordania \u00e8 uno Stato tollerante, sia nei confronti dei suoi cittadini musulmani che di quelli cristiani, e che i giordani sono uniti al re Abdullah II nel suo sostegno al ruolo del Consiglio delle Chiese di Gerusalemme che mira a consolidare una cultura della moderazione, del dialogo e della tutela dei beni delle Chiese e delle loro istituzioni. La scorsa settimana monsignor Pizzaballa ha invece avuto un incontro con il presidente del Senato Faisal Al Fayez. Esprimendo ancora apprezzamento per gli sforzi compiuti dalla Giordania, sotto la guida di re Abdullah II, nel preservare i luoghi santi di Gerusalemme, il patriarca ha accennato al \u201crapporto eccezionale\u201d tra il popolo palestinese e il popolo di Gerusalemme da un lato e la leadership hashemita dall\u2019altro. A sua volta, il presidente del Senato ha invitato gli ulema, i politici, gli intellettuali e i religiosi della nazione a rafforzare i denominatori comuni tra i fedeli delle religioni abramitiche e a diffondere i valori della fratellanza, della tolleranza e della moderazione. Faisal Al Fayez ha anche rimarcato che la Giordania, ha sempre sostenuto la questione palestinese, che il re Abdullah II continua a proteggere i luoghi sacri cristiani e islamici di Gerusalemme, e che il Regno Hascemita resta un esempio di unit\u00e0, fratellanza e pacifica convivenza fra cristiani e musulmani. \u201cSiamo orgogliosi in Giordania di essere benedetti da una saggia leadership hascemita - ha concluso il presidente del Senato - che ha sempre dedicato sforzi alla diffusione della cultura della vita comune, dell\u2019amore e dell\u2019armonia, alla promozione dei valori umani, al rifiuto della cultura dell\u2019odio, della violenza e dell\u2019estremismo e ha sempre esaltato i valori comuni per mantenere l\u2019equilibrio\u201d. (TC)\n19 gennaio - TERRA SANTA A Gerusalemme, a causa del Covid-19, la Settimana di preghiera per l\u2019unit\u00e0 dei cristiani sar\u00e0 celebrata nel tempo di Pentecoste\nLa celebrazione ecumenica e gli incontri tra le diverse Chiese di Gerusalemme non possono essere attualmente sostituiti da celebrazioni virtuali online, pertanto, le Chiese di Gerusalemme per celebrare la Settimana di preghiera per l\u2019unit\u00e0 dei cristiani si uniranno alle Chiese dell\u2019emisfero meridionale della terra che la organizzeranno nel tempo di Pentecoste. Lo spiega padre Frans Bouwen, missionario d\u2019Africa, presidente della Commissione episcopale per le relazioni ecumeniche. Dunque Settimana di preghiera per l\u2019unit\u00e0 dei cristiani rinviata a Gerusalemme a causa delle restrizioni imposte dal Covid-19, riferisce il portale del Patriarcato latino. Padre Bouwen ha osservato che la prevista programmazione \u201cdi una o due celebrazioni virtuali online, con l\u2019aiuto del Christian Media Center\u201d non \u00e8 realizzabile a causa dell\u2019aumento dei contagi e dei nuovi obblighi di quarantena. Per questo motivo il missionario d\u2019Africa ha invitato tutte le Chiese e le comunit\u00e0 religiose a pregare per l\u2019unit\u00e0 dei cristiani dal 23 al 31 gennaio soltanto con i propri membri. Durante la settimana si prevede la pubblicazione di messaggi di unit\u00e0 sui social media. La Settimana di preghiera per l\u2019unit\u00e0 dei cristiani si celebra, ogni anno, dal 18 al 25 gennaio nell'emisfero settentrionale e durante la Pentecoste in quello meridionale. Quest\u2019anno il tema della Settimana, \u201cRimanete nel mio amore: produrrete molto frutto\u201d, \u00e8 stato scelto dalla Comunit\u00e0 Monastica di Grandchamp, in Svizzera, richiama a Gv 15, 1-7 e intende esprimere la \u201cvocazione della Comunit\u00e0 alla preghiera, alla riconciliazione e all\u2019unit\u00e0 nella Chiesa e nella famiglia umana\u201d. (TC)\n19 gennaio - MYANMAR Il cardinale Bo ai cristiani: \u201cL\u2019unit\u00e0 \u00e8 la nostra forza e la nostra chiamata\u201d\n\"Abbiamo urgente bisogno del vaccino della pace. Tutti i cristiani devono unirsi e ascoltare le parole di nostro Signore: \u2018Vi lascio la pace, vi do la mia pace\u2019\". Si \u00e8 espresso cos\u00ec il cardinale Charles Maung Bo, presidente della Conferenza episcopale del Myanmar (CBCM), in un messaggio diffuso il 18 gennaio \u2013 riporta UCA News -, in occasione della Settimana per l\u2019unit\u00e0 dei cristiani (18-25 gennaio). \u201cUna guerra di sette decenni \u00e8 una pandemia. Migliaia di persone che vivono in miserabili campi per sfollati sono una pandemia. La droga e il saccheggio delle nostre risorse \u00e8 una pandemia. Generazioni hanno vissuto guerre senza fine\" -, ha affermato il cardinale Bo -, e queste guerre non hanno risolto alcun problema per decenni. Il porporato ha invitato, dunque, i cristiani ad essere profeti di pace in un Myanmar dilaniato dai conflitti, tormentato da decenni di guerre civili, dove la pace rimane elusiva, poich\u00e9 sporadici combattimenti continuano ad infuriare negli Stati Karen, Shan e Rakhine. Solo unendoci \u2013 ha osservato -, possiamo affrontare e superare le sfide della vita, come ci ha insegnato anche l\u2019emergenza sanitaria generata dalla diffusione del coronavirus . \"L'unit\u00e0 \u2013 ha continuato - \u00e8 la nostra forza e la nostra chiamata\". \"La pace \u00e8 possibile \u2013 ha aggiunto -; la pace \u00e8 l'unica via\u201d. \"Riuniamoci attorno all'altare della nostra terra sacra \u2013 ha concluso - e spezziamo il pane della pace. Uniti, Dio ci dar\u00e0 la saggezza per trascendere le nostre differenze e ci benedir\u00e0 con una ricerca incrollabile della pace\". (AP)\n19 gennaio - MONDO \u201cInsieme per San Francesco\u201d. Una raccolta fondi per la conservazione degli affreschi di Giotto ad Assisi\nNonostante abbia trascorso 46 anni, dei suoi 69, a contatto con gli affreschi di Giotto ad Assisi, Sergio Fusetti, conservatore e capo restauratore della Basilica Papale di San Francesco, prova sempre emozione quando avvicina la superficie pittorica di diecimila metri quadri che decorano il luogo in cui si trova la tomba del Poverello. Conosce ogni centimetro di quelle pareti. La sfida pi\u00f9 grande \u00e8 stata dopo il terremoto del 1997, quando fu chiamato a recuperare oltre trecentomila frammenti di colore sbriciolati dalle scosse sismiche. \u201cIn quell\u2019occasione \u2013 racconta a Vatican News - ci siamo concentrati sugli affreschi della Basilica Superiore, mentre nell\u2019Inferiore che rimase aperta realizzammo solo un monitoraggio\u201d. L\u2019ultimo restauro delle pitture della Basilica Inferiore risale al 1968. Da alcuni anni \u00e8 iniziato un check-up di tutti i cicli pittorici. \"Questo comporta un certo impegno economico. In piccola parte - prosegue il capo restauratore - interviene lo Stato, ma per proseguire sono necessarie le campagne di raccolta fondi e la ricerca di donatori\u201d. Proprio con l\u2019obbiettivo di provvedere ad un intervento conservativo della vela ovest della volta giottesca sopra l'altare della chiesa inferiore, reso necessario dal degrado causato dagli eventi sismici e dall\u2019azione dei fattori microclimatici, la Fondazione per la Basilica di San Francesco e l\u2019organizzazione no-profit LoveItaly lanciano la campagna di crowdfunding\n[\u201cInsieme per San Francesco\u201d](https://loveitaly.org/it/prodotto/insieme-per-san-francesco-assisi/). \u201cIn questi giorni \u2013 spiega Sergio Fusetti - stiamo ultimando i restauri nella Cappella della Maddalena di Giotto. Subito dopo vorremmo affrontare le quattro vele del presbiterio. Si tratta di un intervento di manutenzione straordinario: consiste nell\u2019assicurare gli intonaci dipinti al supporto murario e nel controllare la pellicola pittorica. Dobbiamo eliminare le sedimentazioni di pulviscolo: stiamo parlando di una Basilica dove, emergenza Covid a parte, affluiscono 5-6 milioni di turisti l\u2019anno. Tra polvere, vapore acqueo e incenso sulla superficie si \u00e8 depositato uno strato di grigio. Una volta montati i ponteggi lo elimineremo ed effettueremo una manutenzione che permetter\u00e0 altri 50 anni di sicurezza\u201d.Allo stato attuale infatti sono visibili anche ad occhio nudo i distacchi e i micro-sollevamenti della pellicola pittorica. Lesioni sono state riscontrate lungo tutta la superficie. La mano esperta di Fusetti e del suo team di collaboratori \u00e8 una garanzia, ma \u00e8 necessario il contributo economico. In accordo con la Custodia Generale e la Soprintendenza si \u00e8 pensato di sfruttare questo momento di emergenza nazionale, senza pubblico in Basilica, per montare il ponteggio . \u201cPer il momento la raccolta fondi prevede una vela sola, quella del san Francesco in gloria: circa 60 metri quadri di superficie. Confidiamo per\u00f2 di poter mettere mano anche alle altre tre vele rappresentanti i voti dei frati, povert\u00e0, castit\u00e0 e obbedienza, completando cos\u00ec il transetto\u201d. Incommensurabile il valore artistico delle pitture. \u201cCi troviamo di fronte ad un\u2019opera riconducibile a Giotto e ai giotteschi. Giotto si \u00e8 formato nella Basilica di San Francesco. Qui ha ricevuto le prime commissioni e quello su cui ci apprestiamo a lavorare \u00e8 uno degli ultimi lavori da lui svolti in Basilica tra il 1318 ed il 1320. Il Transetto infatti \u00e8 stato sicuramente progettato dal Maestro toscano che insieme alla sua bottega lo realizz\u00f2 per met\u00e0. La parte rimanente fu eseguita da Pietro Lorenzetti\u201d. Anche i frati del Sacro Convento invitano a partecipare alla campagna di raccolta fondi. \u201cAbbiamo un privilegio grandissimo\u201d, \u00e8 l\u2019appello del Padre Custode Marco Moroni, \u201cquello di custodire la Basilica dove riposano le spoglie mortali di San Francesco d\u2019Assisi. Molti artisti vennero chiamati qui a onorarlo con la loro opera sapiente. Ora tocca a noi preservare queste opere d\u2019arte. Le custodiamo perch\u00e9 le generazioni future possano ancora godere di tutta questa bellezza, testimonianza di arte e di fede\u201d. (PO)\n19 gennaio - SPAGNA La Fraternit\u00e0 operaia di Azione Cattolica (HOAC) rinvia la sua XIV Assemblea Generale al 2023\nLa Fraternit\u00e0 operaia di Azione Cattolica (HOAC - Hermandad Obrera de Acci\u00f3n Cat\u00f3lica), movimento ecclesiale nel mondo operaio spagnolo, in occasione della Plenaria Generale Straordinaria dei Rappresentanti (PGR), tenutasi sabato 16 gennaio, in videoconferenza, alla presenza di oltre 100 rappresentanti di 42 diocesi e della Commissione permanente dell\u2019HOAC, ha approvato la decisione delle Assemblee diocesane di sospendere, in questo tempo di pandemia, il processo organizzativo della XIV Assemblea Generale e di rinviarne la celebrazione ad agosto 2023. Nel suo comunicato stampa, l\u2019HOAC, questo movimento di operatori cristiani dell'Azione Cattolica per la Pastorale degli Operai, ha assicurato che continuer\u00e0, comunque, a svolgere i compiti prioritari della sua missione. Nel corso di quest'anno, quindi, fra le altre cose, si impegner\u00e0 come sempre ad aprire e a mantenere spazi di dialogo e relazioni istituzionali con operatori ecclesiali, sociali e politici alla ricerca del bene comune, soprattutto dei pi\u00f9 poveri del mondo operaio; e continuer\u00e0 a promuovere la campagna \"Lavoro dignitoso per una societ\u00e0 dignitosa\". Nel 2021, il movimento continuer\u00e0 anche a celebrare il suo 75.mo anniversario, approfondendo la sua storia, in un processo che si concluder\u00e0 nel novembre 2021. Intorno al mese di maggio, in occasione della Giornata dell'HOAC, cercher\u00e0 di approfondire la situazione e le sfide del mondo del lavoro; e, a giugno, intraprender\u00e0 l'elezione dei nuovi membri della sua Commissione Permanente, che torner\u00e0 a rinnovare il suo impegno e ad assumersi le sue responsabilit\u00e0. (AP)\n19 gennaio - CILE Misure restrittive nelle chiese. Vescovi \"La vita \u00e8 sacra, per questo prendercene cura \u00e8 la nostra pi\u00f9 grande preoccupazione\"\nI rappresentanti del Comitato Permanente della Conferenza episcopale cilena (Cech), in una lettera firmata dal presidente, dal vicepresidente e dal segretario generale della CECh, e indirizzata al giornale El Mercurio \u2013 si legge sul sito dell\u2019Episcopato \u2013, rispondendo ai dubbi dei lettori sulle disposizioni che continuano a limitare il culto religioso, nella speranza di tornare al pi\u00f9 presto alle cerimonie in presenza, hanno ribadito l'invito a prendersi cura di se stessi e a rispettare responsabilmente le decisioni dell'autorit\u00e0 sanitaria. \"La vita \u00e8 sacra, per questo prendercene cura \u00e8 la nostra pi\u00f9 grande preoccupazione in questo e in ogni tempo\" hanno affermato. Il Comitato ha spiegato ai lettori come da mesi abbia fatto presente alle autorit\u00e0 il desiderio \u201cdi poter recuperare, nel pi\u00f9 breve tempo possibile, il carattere comunitario della fede condivisa\u201d con le cerimonie in presenza. E dice di averlo fatto, \"per l'importanza che l'Eucaristia, i sacramenti e la vita spirituale hanno, non solo per i pastori ma per tutto il popolo di Dio, \u201cattraverso le autorit\u00e0 nazionali e locali competenti, e anche con altre confessioni religiose che condividono la stessa preoccupazione\". In occasione del Natale, per esempio, la Chiesa aveva inviato una richiesta speciale al governo affinch\u00e9 desse la possibilit\u00e0 di svolgere pi\u00f9 funzioni religiose, ma ci\u00f2 non \u00e8 stato possibile. \"Sappiamo e comprendiamo - scrivono - che la situazione sanitaria attuale \u00e8 molto complessa. Per questo abbiamo espresso, in comunione con Papa Francesco, la nostra piena adesione alla chiamata a prenderci cura di noi stessi e a rispettare responsabilmente le decisioni dell'autorit\u00e0 sanitaria\u201d. Essi hanno dunque ribadito questo impegno, nella consapevolezza di quanto \u201cun comportamento irresponsabile da parte di individui e gruppi ci esponga tutti a un rischio maggiore\u201d. Non cercando, dunque, alcun privilegio, in questa difficile situazione, i presuli hanno invitato la comunit\u00e0 \u201ca perseverare nella preghiera, ad agire con umilt\u00e0 e rispetto, e a non essere impaziente di fronte alla grave situazione che ci affligge\", assicurando che continueranno a dialogare con le autorit\u00e0 affinch\u00e9 i credenti possano tornare ad incontrarsi il prima possibile. (AP)\n19 gennaio - MONDO Settimana per l\u2019unit\u00e0. Lanciata dal Wcc una app biblica in arabo che permetter\u00e0 anche ai cristiani arabofoni di partecipare da casa\nPer la prima volta, anche i cristiani arabofoni possono partecipare quest\u2019anno alle preghiere e meditazioni bibliche della Settimana per l\u2019unit\u00e0 dei cristiani nella propria lingua da casa grazie alla traduzione in arabo di una innovativa app biblica lanciata nel 2016 dal Consiglio mondiale delle Chiese (Wcc). L\u2019app \u2013 si legge\n[sul sito del Wcc](https://www.oikoumene.org/news/week-of-prayer-daily-devotions-now-reaching-arabic-speaking-audience) - \u00e8 stata prodotta da YouVersion e la traduzione \u00e8 stata curata dal Consiglio delle Chiese del Medio Oriente (Mecc). Si tratta di una novit\u00e0 che torna particolarmente utile quest\u2019anno in cui gran parte degli eventi della Settimana ecumenica si svolgeranno in modalit\u00e0 virtuale. Lo evidenzia la direttrice della comunicazione del Mecc. Huguette Salameh: \u201cIn Medio Oriente, le tradizionali celebrazioni per la Settimana di preghiera sono state sospese a causa della pandemia, quindi siamo particolarmente felici di potere offrire ai cristiani della regione un nuovo strumento per potere partecipare da casa attraverso i loro computer o apparecchi mobili\u201d, afferma. Il nuovo materiale in arabo \u2013 spiega da parte sua Marianne Ejdersten, direttrice della comunicazione del Wcc - si aggiunge alle 2.062 versioni della Bibbia in 1.372 lingue, messe a disposizione dall\u2019app che \u00e8 stata finora installata su oltre 450 milioni di dispositivi fissi o mobili in tutto il mondo, consentendo agli utenti di leggere la Bibbia, condividere versetti tramite i social media e contrassegnare i passaggi preferiti. \u201c\u00c8 importante essere in grado di pregare nella propria lingua, la lingua del tuo cuore\", sottolinea Ejdersten. Dal 2016 le meditazioni bibliche e le preghiere della Settimana di preghiera per l\u2019unit\u00e0 dei cristiani sono disponibili sull\u2019app YouVersion Bible in inglese, francese, tedesco, spagnolo e portoghese. La Settimana di preghiera per l\u2019unit\u00e0 dei cristiani si celebra, come ogni anno, dal 18 al 25 gennaio. La Commissione internazionale costituita dal Pontificio Consiglio per la promozione dell\u2019unit\u00e0 dei cristiani (Pcpuc) e dalla Commissione Fede e costituzione del Consiglio mondiale delle Chiese ha affidato la scelta del tema e la redazione Il sussidio d\u2019approfondimento e per la preghiera alla Comunit\u00e0 monastica riformata di Grandchamp, in Svizzera. Il tema scelto \u00e8 ispirato dal Vangelo di Giovanni e sintetizzato nelle parole \u201cRimanete nel mio amore: produrrete molto frutto\u201d (Gv 15, 5-9). (LZ)\n19 gennaio - REPUBBLICA DOMINICANA Centenario dell\u2019incoronazione della Madonna di Altagracia: i vescovi affidano il Paese alle sue mani protettrici\nIn una lettera pastorale dal titolo \"Nostra Signora di Altagracia, un dono di Dio al popolo dominicano\", diffusa il 17 dicembre in occasione della festa della Vergine di Altagracia (21 gennaio) e del centenario della sua incoronazione canonica (15 agosto 2021-15 agosto 2022), \u2013 riporta Aciprensa \u2013, la Conferenza episcopale dominicana (CED), ha inviato alla comunit\u00e0 parole di forza e di speranza in questo tempo di pandemia. Ricordando loro come la Vergine di Altagracia sia stata la Protettrice della nazione, nel corso di tutta la sua storia, i vescovi hanno incoraggiato i dominicani ad affidarsi alla sua intercessione e a mantenere vivo un atteggiamento di servizio e dedizione verso i fratelli, soprattutto verso coloro che soffrono gli effetti della pandemia di Covid-19. \"L'immagine della Madonna di Altagracia \u00e8 stata un dono per il popolo dominicano \u2013 si legge nella lettera -, per essersi manifestata attraverso tanti favori\u201d alla nazione. Ed oggi in cui siamo chiamati dalla nostra Madre Protettrice - scrivono i presuli - ad uno dei momenti pi\u00f9 difficili della nostra vita, come nazione, avendo bisogno della sua intercessione, incontriamola di nuovo per \u201cchiederle di non privarci della sua protezione, di non lasciarci soli\u201d. \"Il nostro Paese \u2013 ha scritto l\u2019Episcopato - \u00e8 stato ed \u00e8 benedetto da Dio e noi crediamo che lo sia, per aver piantato nel nostro suolo, per la prima volta nel continente americano, la Croce di nostro Signore Ges\u00f9 Cristo, e per averci lasciato Maria, sua Madre, come Patrona del popolo dominicano\". L'immagine della Vergine di Altagracia \u00e8 un dono che \u00e8 stato fatto al popolo \u2013 ricordano i presuli -, attraverso una giovane ragazza, chiamata \"la Ni\u00f1a\", che ha concentrato le sue aspirazioni non sugli ornamenti che abbelliscono la giovent\u00f9, ma sull'amore e la devozione alla \"Madre del Cielo\", che in sogno le era apparsa come \"Altagracia\". Nel corso della storia Maria - sottolineano - ha costantemente scelto persone umili e dal cuore pulito \"per dimostrare la sua devozione e il suo amore\". L\u2019Episcopato ha ricordato, dunque, l\u2019importanza della Vergine per il popolo dominicano. \u201cSolo il nome di Dio \u00e8 pi\u00f9 acclamato del suo\u201d - hanno osservato - e \u201cper sua intercessione l'impossibile diventa possibile\". \u00c8 Lei, \u201cmodello di discepola missionaria\u201d, ad indicarci \u201cche la Chiesa \u00e8 una madre accogliente, una scuola di comunione, adatta alla missione e ci insegna ad uscire da noi stessi e a metterci sul cammino del sacrificio, dell'amore e del servizio\". Per mostrare gratitudine a Maria, per i suoi favori e le sue grazie, i presuli hanno incoraggiato i fedeli ad essere solidali e a servire i pi\u00f9 bisognosi, ad essere \"pi\u00f9 ferventi nella preghiera e pi\u00f9 fedeli alla Chiesa\", a partecipare alla liturgia e a lavorare per accrescere la fede. Inoltre, hanno colto l\u2019occasione per ribadire ai cattolici di non adorare le immagini, perch\u00e9 l\u2019unico che dovrebbero adorare \u00e8 Dio. \"Affidiamo nelle sue mani protettrici tutto il popolo dominicano, le sue autorit\u00e0 e i responsabili della sanit\u00e0 e dell'ordine pubblico\u201d, hanno concluso, chiedendo l\u2019intercessione della Vergine per tutti i malati di Covid-19, per i pi\u00f9 vulnerabil, per i depressi, per chi ha perso il lavoro, per chi ogni giorno esce a cercare il sostentamento per la sua famiglia, e anche per chi inconsapevole non si preoccupa della salute degli altri o dell'ordine sociale. L'incoronazione canonica dell'immagine della Vergine di Altagracia avvenne il 15 agosto 1922 a Santo Domingo, capitale della Repubblica Dominicana, nel corso di una celebrazione durata una settimana. Tuttavia, la sua venerazione risale \"agli anni della scoperta dell'America, all'inizio del XV secolo\". (AP)\n19 gennaio - SENEGAL Vescovi preoccupati per la nuova variante del Covid-19: necessario uno sforzo collettivo contro la pandemia\nLa nuova variante del Covid-19 preoccupa anche i vescovi del Senegal che nei giorni scorsi ne hanno discusso con il Presidente Macky Sall e con il Ministro della sanit\u00e0. Durante i due incontri \u2013 riporta l\u2019agenzia\n[Aciafrica](https://www.aciafrica.org/news/2656/bishops-in-senegal-concerned-about-new-covid-19-variant-call-for-collective-efforts) - i presuli ha sottolineato l\u2019importanza essenziale di uno sforzo collettivo per contenere la diffusione della variante che \u00e8 particolarmente contagiosa e si sono detti disposti a sospendere nuovamente le celebrazioni con concorso di popolo, se necessario. \u201cOgnuno di noi \u00e8 responsabile con il proprio comportamento per il nostro fratello e sorella\u201d, ha sottolineato al capo dello Stato l\u2019arcivescovo di Dakar, monsignor Benjamin Ndiaye, che ha esortato i fedeli a non sottovalutare il pericolo e quindi a rispettare scrupolosamente le regole igienico-sanitarie. A nome di tutti vescovi, monsignor Ndyaye ha inoltre ringraziato il Presidente Sall per le misure preventive prese contro la pandemia. Al Ministro della sanit\u00e0 i presuli hanno chiesto una pi\u00f9 stretta collaborazione tra lo Stato e le 75 strutture sanitarie della Chiesa cattolica nella lotta alla pandemia. Il governo senegalese aveva allentato le restrizioni anti-Covid lo scorso mese di luglio, dopo il calo dei casi, ma i vescovi avevano preferito attendere per sicurezza fino al primo novembre per riaprire le Chiese al culto pubblico, esortando i fedeli \"ad essere pazienti nella fede e nella speranza\". La seconda ondata di contagi registrata in queste ultime settimane potrebbe spingere le autorit\u00e0 a ripristinare le misure restrittive e i vescovi non escludono la possibilit\u00e0 di chiudere nuovamente le chiese. (LZ)\n18 gennaio - FILIPPINE Vescovi chiedono un\u2019inchiesta indipendente sull\u2019uccisione da parte delle forze di sicurezza di nove leader indigeni Tumandok\nNon convince la versione ufficiale sulla recente uccisione da parte delle forze di sicurezza filippine di nove leader indigeni Tumandok, nelle isole Visayas occidentali. I nove sono stati uccisi il 30 dicembre scorso nella provincia di Capiz durante una retata per catturare 28 persone accusate di essere membri del New People\u2019s Army, braccio armato del Partito Comunista filippino. Secondo le autorit\u00e0, i sospetti avevano cercato di resistere all\u2019arresto. Su questa versione anche diversi esponenti della Chiesa locale hanno da subito espresso forti dubbi condannando l\u2019uccisione. Condanna e dubbi ribaditi in una lettera pastorale pubblicata in questi giorni e firmata dal neo-cardinale Jose Advincula, arcivescovo di Capiz insieme ad altri sette vescovi locali. La lettera \u2013 riporta l\u2019agenzia\n[Ucanews](https://www.ucanews.com/news/philippine-bishops-question-killings-of-tribal-leaders/91037) - chiede un'indagine approfondita da parte di un\u2019autorit\u00e0 indipendente che accerti la verit\u00e0 sull\u2019accaduto. Secondo quanto riportato da diversi testimoni oculari, infatti, le vittime non erano armate e non hanno opposto resistenza. Anche per i vescovi dunque i nove leader indigeni sono stati assassinati. La loro uccisione sarebbe invece riconducibile all\u2019ostinata resistenza delle trib\u00f9 Tumandok alla costruzione di una mega-diga sulle loro terre. Non \u00e8 infatti raro che le autorit\u00e0 filippine accusino i leader indigeni che lottano per i loro diritti di essere membri o sostenitori dei guerriglieri comunisti. I vescovi delle Visayas occidentali affermano che le atrocit\u00e0 commesse hanno creato un clima di paura e incertezze tra nelle comunit\u00e0 Tumandok.: \u201cLa paura ha costretto molti a lasciare le loro comunit\u00e0 e a migrare verso luoghi pi\u00f9 sicuri\", affermano. Alcuni sono stati addirittura costretti a confessare di essere membri del Partito Comunista. I presuli ribadiscono quindi la loro solidariet\u00e0 e vicinanza \u201cai fratelli e sorelle della trib\u00f9 Tumandok\u201d: \u201cCondividiamo il loro dolore e ansie. Ci immedesimiamo con la paura e l\u2019insicurezza di coloro che sono stati sfollati a causa della violenza e condanniamo fermamente tutte le uccisioni \", scrivono. L\u2019assassinio dei leader indigeni di Capiz si aggiunge alla lunga scia omicidi extra-giudiziali verificatisi nelle Filippine in questi ultimi tempi e che vede tra le vittime leader sociali, compresi quelli legati alla Chiesa, anch\u2019essi non di rado accusati di simpatizzare per i ribelli comunisti. Nella loro lettera, i vescovi delle isole Visayas occidentali chiedono dunque che la polizia e l'esercito \u201cseguano scrupolosamente gli standard etici fissati dalle regole di ingaggio durante le loro operazioni\u201d, anche portando telecamere in tutte le operazioni per tutelarsi da false accuse e per proteggere i civili\u201d da ogni abuso. (LZ)\n18 gennaio - MYANMAR Appello dei vescovi ai fedeli a donare per comprare vaccini anti-Covid\nI vescovi del Myanmar hanno rivolto un appello ai cattolici del Paese a contribuire generosamente alla campagna di raccolta fondi promossa dalle autorit\u00e0 birmane per l\u2019acquisto dei vaccini anti-Covid. L\u2019appello \u2013 riporta l\u2019agenzia\n[Ucanews](https://www.ucanews.com/news/myanmar-bishops-appeal-for-donations-to-buy-covid-vaccines/91035#) - \u00e8 stato lanciato domenica al termine della loro riunione annuale svoltasi su Zoom. L\u2019invito \u00e8 a consegnare le donazioni ai vescovi che provvederanno a trasferire i soldi allo speciale fondo istituito . Nella lettera, firmata dal presidente della Conferenza episcopale (Cbcm), il cardinale Charles Bo, e da monsignor John Saw Yaw Han, segretario generale, i presuli evidenziano come la scoperta di un vaccino rappresenti una nuova \u201calba di speranza\u201d per il mondo, ricordando la pandemia \u00e8 anche un monito per \u201cla pace e l\u2019armonia con la natura, la nostra madre terra\u201d. \u201cTutti \u2013 affermano \u2013 come genitori dobbiamo lasciare dietro di noi un pi\u00f9 verde in modo che i nostri figli possano ereditare quanto gli \u00e8 dovuto senza sprecare le nostre risorse\u201d, sottolineano i vescovi birmani, riprendendo l\u2019invito lanciato dal cardinale Bo nel suo messaggio di fine anno. Nella lettera la Cbcm rinnova anche la sua gratitudine a tutte le persone impegnate in prima linea nella prevenzione e nella cura della pandemia. Con pi\u00f9 di 134mila casi e quasi 3mila morti, il Myanmar resta la terza nazione pi\u00f9 colpita dal Covid-19 nella regione dell\u2019Asean, dopo le Filippine e l\u2019Indonesia. A rendere il Paese asiatico particolarmente vulnerabile \u00e8 la fragilit\u00e0 del suo sistema sanitario nazionale. In questi mesi di emergenza l\u2019opera caritativa della Chiesa locale a sostegno dei fedeli e a tutte le persone colpite dalla pandemia non si \u00e8 mai fermata. La Conferenza episcopale ha istituito uno speciale comitato guidato dal cardinale Charles Bo per coordinare gli aiuti alle famiglie pi\u00f9 bisognose. La Chiesa ha organizzato diverse raccolte per finanziare gli aiuti. Non meno importante il suo lavoro sul fronte della prevenzione attraverso volontari. La settimana scorsa l\u2019arcidiocesi di Mandalay, Marco Tin Win, ha donato 10 milioni di kyat, pari a 7.560 dollari, al Governo locale per l\u2019acquisto di vaccini. Tra il 6 e il 12 gennaio il Governo birmano ha raccolto 2.67 milioni di dollari per l\u2019acquisto dei vaccini. L\u2019obiettivo \u00e8 di vaccinare il 20% della popolazione entro la fine dell\u2019anno. (LZ)\n18 gennaio - POLONIA Settimana di preghiera per l'unit\u00e0 dei cristiani\nIn occasione della Settimana di preghiera per l'unit\u00e0 dei cristiani (18-25 gennaio), dal titolo \"Rimani nel mio amore e porterai molto frutto\" (cfr Gv 15, 5-9), il segretario del Consiglio per l'ecumenismo della Conferenza episcopale polacca, padre S\u0142awomir Paw\u0142owski SAC, ha annunciato \u2013 si legge sul sito web dell\u2019Episcopato \u2013 che per motivi sanitari, a Varsavia gli incontri di quest\u2019anno si terranno nelle chiese pi\u00f9 grandi in modo che pi\u00f9 persone possano parteciparvi. L\u2019incontro ecumenico centrale si terr\u00e0 nella Basilica Cattedrale di San Stanis\u0142awa Kostka a \u0141\u00f3d\u017a (ul. Piotrkowska 265), sabato 23 gennaio, alle ore 18.00, e sar\u00e0 presieduto dall'arcivescovo Grzegorz Rys, metropolita di Lodz. Il sermone sar\u00e0 pronunciato da monsignor Jerzy Samiec, vescovo della Chiesa evangelica della Confessione di Augusta in Polonia e presidente del Consiglio ecumenico polacco. Inoltre, gioved\u00ec 21 gennaio, alle 18.00, nella Cattedrale metropolita ortodossa di Santa Maria Maddalena, si celebreranno i Vespri; venerd\u00ec 22 gennaio, alle 18.00, nella Chiesa Evangelica della Santissima Trinit\u00e0 di Augusta, ci sar\u00e0 un incontro sulla Parola; e domenica 24 gennaio, alle 16.00, nella Cattedrale di San Michele Arcangelo e San Floriano Martire, nel quartiere Praga di Varsavia, si celebreranno i Vespri. (AP)\n18 gennaio - ITALIA \u2013 Antichi documenti per capire la storia della Chiesa e della societ\u00e0 in mostra presso gli Archivi Diocesani di Orvieto e Todi\nUn\u2019occasione per capire la storia della Chiesa e della societ\u00e0 attraverso i documenti e le testimonianze del passato. E\u2019 l\u2019iniziativa \u201cAperti al MAB\u201d che, nel rispetto delle limitazioni imposte dalle misure di contrasto alla pandemia, la Diocesi di Orvieto Todi e l\u2019Associazione Pietre Vive promuovono anche quest\u2019anno, grazie al contributo 8xmille della Conferenza Episcopale Italiana e della Fondazione Cassa di Risparmio di Orvieto. Il progetto \u201cMab\u201d della Cei ha per scopo la valorizzazione di Musei, Archivi e Biblioteche. In questo ambito si inserisce l\u2019esposizione documentaria \u201cIeri, oggi e domani: le comunit\u00e0 parrocchiali tra storia, fede e arte\u201d allestita dal 18 gennaio al 20 febbraio 2021 presso gli Archivi Diocesani di Orvieto e Todi. In mostra documenti conservati presso i due Istituti relativi ad alcune delle parrocchie legate ai Capitoli della Cattedrale di Orvieto e della Concattedrale di Todi. Tra i pezzi pi\u00f9 antichi si segnalano un documento dell\u2019Archivio di Orvieto risalente al 1024 o la pergamena dell\u2019Archivio Diocesano di Todi , di poco posteriore all\u2019anno mille. L\u2019ingresso alle mostre \u00e8 contingentato, massimo due persone per volta per una visita di trenta minuti e richiede l\u2019obbligo di prenotazione. Il progetto Aperti al MAB \u00e8 promosso dall\u2019Ufficio nazionale Cei per i Beni culturali ecclesiastici e l\u2019Edilizia di culto, insieme all\u2019Associazione Musei ecclesiastici italiani (Amei), all\u2019Associazione archivistica ecclesiastica (Aae) e all\u2019Associazione dei bibliotecari ecclesiastici italiani (Abei), con il patrocinio del coordinamento Mab-Italia Musei archivi biblioteche e in collaborazione con l\u2019International archives day e con le Giornate nazionali dei musei ecclesiastici. (PO)\n18 gennaio - SPAGNA Nuove restrizioni. Vescovi di Castilla e Le\u00f3n: Il numero chiuso nelle chiese \u00e8 ingiusto\nIn vista delle nuove restrizioni adottate dal governo spagnolo per prevenire il contagio da coronavirus ed impedire il collasso del sistema sanitario, pubblicate il 16 gennaio scorso, i vescovi delle undici diocesi di Castilla e Le\u00f3n hanno firmato tutti insieme una dichiarazione in cui esprimono la loro contrariet\u00e0 in merito alla decisione di limitare la partecipazione dei fedeli nelle chiese ad un massimo di 25 persone. \u201cNon crediamo sia ragionato o accettabile\u201d hanno affermato i presuli, essendo la superficie e il volume delle migliaia di chiese e cappelle in Castiglia e Le\u00f3n molto diversi. Molto pi\u00f9 equo, invece, il criterio proporzionale seguito in tutto il Paese durante le varie fasi della pandemia. Il numero chiuso \u00e8 ingiusto, hanno ribadito i vescovi, anche perch\u00e9 \u00e8 sproporzionato, esso \u201cimpedisce l'esercizio del diritto fondamentale della libert\u00e0 di culto a persone che potrebbero esercitarlo in tante nostre chiese\u201d che, nonostante le limitazioni, potrebbero ospitare pi\u00f9 di 25 partecipanti senza rischio per la loro salute. I vescovi, dunque, esprimendo il loro impegno a continuare a sollecitare i cristiani a mettere in pratica le misure adottate dalle autorit\u00e0 per prevenire il contagio, hanno chiesto al Governo di Castilla e Le\u00f3n di abolire il numero chiuso di 25 persone e mantenere la limitazione proporzionale e ragionata dei posti a sedere nelle chiese, come nel resto delle Comunit\u00e0 Autonome. I presuli hanno concluso rivendicando il diritto dei cristiani di partecipare all'Eucaristia, nella convinzione che \u201cla celebrazione della domenica di Pasqua sia una fonte di amore e di speranza di cui la nostra societ\u00e0 ha particolarmente bisogno in questo momento\u201d. (AP)\n18 gennaio - NORVEGIA Appello di Regilions for Peace a Parlamento e Governo: si ratifichi il Trattato sul divieto delle armi nucleari\nReligions for Peace Norvegia chiede al Parlamento di aderire al Trattato delle Nazioni Unite sulla proibizione delle armi nucleari che entrer\u00e0 in vigore il 22 gennaio. \u201cSiamo profondamente dispiaciuti che la Norvegia non abbia aderito al trattato\u201d scrivono i 10 leader del movimento multireligioso nel Paese auspicando che lo Storting e il governo rispettino il divieto di utilizzare armi nucleari e osservino quanto stabilito dal diritto internazionale. Religions for Peace rammenta che il trattato, \u00e8 stato adottato il 7 luglio del 2017 con il voto favorevole di 122 paesi, che sono 86 gli stati che lo hanno firmato e 51 quelli che lo hanno ratificato. \u201cLa minaccia di un catastrofico sterminio di massa dovuto ad armi nucleari \u00e8 stata una delle ragioni principali per cui pi\u00f9 di 400 leader religiosi si sono riuniti a Kyoto, in Giappone, nel 1970 per la prima Conferenza mondiale sulle religioni per la pace\u201d si legge nell\u2019appello del movimento multireligioso che ricorda le tragiche conseguenze che potrebbero derivare dall\u2019uso di armi nucleari. \u201cUccideranno alla cieca, saranno sacrificate innumerevoli vite innocenti, porteranno sofferenze e malattie indescrivibili e distruggeranno la natura e il clima, con conseguenze per molte generazioni\u201d spiegano i leader di Religions for Peace Norvegia, profondamente convinti che l\u2019esistenza e l\u2019uso di armi nucleari sia in conflitto con i valori religiosi e principi etici delle confessioni rappresentate. \u201cIn nome dell'umanit\u00e0, non possiamo accettare l\u2019uso di armi nucleari. Finch\u00e9 esistono armi nucleari, c\u2019\u00e8 il pericolo che vengano utilizzate - aggiungono -. Pertanto, riteniamo che sia inaccetabile che la Norvegia continui a sostenere l\u2019uso di armi totalmente contrarie alla dignit\u00e0 umana\u201d. Per Religions for Peace non c\u2019\u00e8 alcuna contraddizione internazionale o morale tra l\u2019adesione della Norvegia alla NATO e la ratifica del Trattato sulla proibizione delle armi nucleari. Considerando infine che i costi annuali per le armi nucleari a livello mondiale sono stimati in almeno 100 miliardi di dollari Usa, i leader religiosi concludono: \u201cPi\u00f9 delle nostre risorse dovrebbero essere utilizzate per lo sviluppo umano e la conservazione del creato, e non per investimenti in armi che possono sterminare l\u2019umanit\u00e0\u201d. (TC)\n18 gennaio - ITALIA Toscana zona gialla. A Grosseto torna visibile fino al 21 marzo il Tondo Luzzetti di Sandro Botticelli - FOTO\nTorna visibile, fino al prossimo 21 marzo, il Tondo di Sandro Botticelli con la Madonna, Ges\u00f9 bambino, san Giovannino e l\u2019angelo Gabriele. L\u2019opera, tempera su tavola di 85 centimentri di diametro, \u00e8 la protagonista della mostra \u201cLa bellezza svelata\u201d, che, realizzata in collaborazione tra la Diocesi e la Fondazione Grosseto Cultura, era stata sospesa dopo pochi giorni dall\u2019apertura a causa della pandemia. La proroga consentita dopo che la Toscana \u00e8 \u201cdiventata\u201d zona gialla rappresenta un\u2019occasione unica per ammirare un capolavoro mai esposto al pubblico italiano dal 1898, acquistato dal collezionista Gianfranco Luzzetti nel 1985 e da allora mai uscito dalla sua casa fiorentina di Borgo san Jacopo. \u201cE\u2019 un grande regalo che Luzzetti fa a Grosseto\u201d, commenta don Roberto Nelli, direttore dell\u2019ufficio diocesano per la pastorale culturale. L\u2019esposizione avrebbe dovuto chiudere i battenti il 10 gennaio scorso. \u201cIl rammarico\u201d per la chiusura, aggiunge, \u201cera stato tanto, perch\u00e9 un\u2019occasione unica veniva in qualche modo sprecata\u201d. La mostra allestita presso il Polo culturale \u201cLe Clarisse\u201d sar\u00e0 visitabile solo nei giorni feriali, come previsto dalle norme nazionali. \u201cApprofittiamo, allora!\u201d, \u00e8 l\u2019esortazione di don Nelli: \u201cIn questo momento riempire i nostri occhi di bellezza ci fa bene al cuore\u201d. Il successo \u00e8 stato grande nei poci giorni in cui l\u2019esposizione, curata da Mauro Papa e Giovanni Gazzaneo, \u00e8 stata aperta dopo la sua inaugurazione lo scorso 23 ottobre. Dipinto da Sandro Botticelli con parziali contributi della bottega, il Tondo Luzzetti ha evidenti affinit\u00e0 con il tondo con la Madonna con Bambino, san Giovanni Battista bambino, san Michele Arcangelo e san Gabriele Arcangelo conservato a Palazzo Pitti a Firenze. Con il biglietto di ingresso alla mostra \u00e8 possibile acquistare a prezzo ridotto anche l\u2019accesso al percorso di sette opere custodite presso il Museo diocesano di Grosseto, intitolato \u201cEssere dono, dare vita per amore\u201d. (PO)\n18 gennaio - STATI UNITI Vescovi: superare l\u2019odio e le divisioni nel Paese con l\u2019amore e la non-violenza come Martin Luther King\nNegli Stati Uniti resta alta la guardia per la possibilit\u00e0 di nuove violenze in occasione della cerimonia insediamento del nuovo Presidente Joseph Biden, istigate da diversi gruppi estremisti dopo l\u2019assalto al Congresso, mentre si moltiplicano le minacce di morte contro esponenti del Congresso. In questo clima e alla luce di quanto accaduto il 6 gennaio, che ha spinto le autorit\u00e0 a blindare l\u2019area tra la Casa Bianca e Capitol Hill con 25mila militari, i vescovi rinnovano il loro accorato appello a rinunciare alla violenza come strumento di lotta politica e a tornare a un dibattito civile e pacifico. \u201cA chi pensa a ulteriori violenze dico, come cristiano, che siete fuorviati da una voce che non \u00e8 quella di Dio\u201d, avverte\n[monsignor Paul S. Coakley,](https://www.usccb.org/news/2021/us-bishop-chairman-urges-peace-following-reports-warning-plans-additional-violence-state) presidente della Commissione per la giustizia interna e lo sviluppo umano della Conferenza episcopale (Uscbb), facendo riferimento all\u2019uso anche di simboli cristiani da parte degli assalitori di Capitol Hill. Quindi l\u2019appello: \u201cPer favore, guardate nel vostro cuore. Guardate le immagini degli eventi del 6 gennaio e i messaggi che li hanno accompagnati sui social. Guardate i simboli dell'odio razziale nella folla. Se avete sostenuto tutto questo, o state considerando ulteriori azioni questa settimana, chiedetevi: quello che voglio \u00e8 il frutto dello Spirito Santo? Le mie intenzioni sono un\u2019espressione di amore per gli altri, compresi quelli che posso considerare nemici? Porteranno alla pace? Mostrano pazienza, gentilezza e autocontrollo? La violenza del 6 gennaio e le tante voci che l'hanno sollecitata, compresi alcuni leader politici, sono state l'opposto di tutte queste cose\u201d, rimarca con forza monsignor Coakley che, citando le parole di San Paolo nella Lettera ai Galati, esorta quindi a non ascoltare le parole di chi semina odio, rabbia e divisioni: \u201cNel vostro interesse e nel nell\u2019interesse degli altri non confondete promesse vuote con l'amore e la pace che vengono solo da Dio\", conclude. E al clima di tensione e violenza che ha segnato il passato anno elettorale negli Stati Uniti e che continua a marcare la difficile transizione alla nuova presidenza fa riferimento anche il [messaggio del presidente della Usccb, monsignor Jos\u00e9 Horacio Gomez, per l\u2019odierna Giornata nazionale di Martin Luther King,](https://www.usccb.org/news/2021/statement-observance-rev-martin-luther-king-jr-day) in cui richiama il forte messaggio di amore cristiano lasciato in eredit\u00e0 dall\u2019apostolo della non violenza e dei diritti civili degli afro-americani assassinato pi\u00f9 di 50 anni fa. \u201cLa violenza nelle nostre citt\u00e0 della scorsa estate e quella scoppiata nuovamente al Campidoglio ci dicono che il nostro Paese \u00e8 diventato troppo arrabbiato, avvelenato e diviso\u201d, scrive monsignor Gomez. Di fronte a queste profonde divisioni, osserva \u201caffrontiamo le stesse scelte affrontate dal Reverendo King e dal movimento per i diritti civili. Anche per noi la domanda \u00e8: come lotteremo contro le ingiustizie nella nostra societ\u00e0, quali mezzi useremo?\u201d. L\u2019arcivescovo di Los Angeles rilancia quindi le sue parole : \u201cNella vita qualcuno deve avere abbastanza buonsenso e moralit\u00e0 per tagliare la catena dell'odio. Questo pu\u00f2 essere fatto solo mettendo l'etica dell'amore al centro della nostra vita\". Questa, afferma, \u201c\u00e8 la sfida per chi di noi crede nella promessa dell'America e cerca di rinnovare l'anima di questa grande nazione. Con lo spirito del Rev. King, dobbiamo affrontare le forze dell'odio e dell'ignoranza con il potere dell'amore. Dobbiamo imparare di nuovo la saggezza del Vangelo, amare i nostri nemici e benedire coloro che ci si oppongono\u201d. Come aveva detto il Reverendo King, puntualizza monsignor Gomez, \u201cnon amiamo i nostri nemici perch\u00e9 sono amabili, o addirittura simpatici. Li amiamo perch\u00e9 Dio li ama. E con il nostro amore cerchiamo la loro conversione e amicizia, non la loro umiliazione. Questo \u00e8 il nostro dovere cristiano in questo momento: essere guaritori e operatori di pace, vincere il male e le menzogne, non con le stesse armi, ma con parole di verit\u00e0 e opere d'amore\u201d, conclude il presule. (LZ)\n18 gennaio - FILIPPINE Festa del Santo Ni\u00f1o. Arcivescovo di Cebu: \u201cRiponete la vostra fiducia in questo bambinello, piccolo ma potente\"\n\"Oggi il Ni\u00f1o ci dice di avere fede piuttosto che paura. Riponete la vostra fiducia in questo bambinello, piccolo ma potente\". Cos\u00ec si \u00e8 espresso, ieri, monsignor Jose Palma, arcivescovo di Cebu, nella sua omelia per la festa del Santo Ni\u00f1o, nella Basilica Minore di Cebu. La celebrazione eucaristica, che attira ogni anno milioni di fedeli, ha visto quest\u2019anno una partecipazione limitata di devoti, a causa delle misure restrittive per la prevenzione dei contagi da Covid-19. Nei giorni scorsi, inoltre, la Basilica aveva sospeso tutte le Messe pubbliche per arginare la diffusione del coronavirus, e aveva esortato i fedeli a seguire le celebrazioni online. Tuttavia, nonostante la pandemia e la cancellazione degli eventi pi\u00f9 significativi, la giornata di ieri \u00e8 stata vissuta da tutti come un \"momento di ringraziamento\", nella certezza - come ha affermato il presule - \u201cdella presenza e del sostegno di Dio nel cammino di fede\". Monsignor Palma ha esortato i fedeli a \"concretizzare\" la loro devozione, raggiungendo coloro che si trovano nelle periferie, spiegando che l'immagine secolare del Santo Ni\u00f1o deve servire da promemoria e richiamare alla mente gli altri \"bambini della societ\u00e0\". Anche il Santo Ni\u00f1o \u2013 ha osservato l\u2019arcivescovo di Cebu - aveva bisogno della cura di Maria e Giuseppe, \"quindi - ha concluso - dobbiamo prenderci cura l'uno dell'altro, specialmente dei poveri, dei malati, dei piccoli e degli emarginati\". (AP)\n18 gennaio - IRLANDA Rapporto su Case della Madre e del bambino. Monsignor Farrell: servono scuse sincere, senza riserve\n\u201c\u00c8 necessaria una risposta sincera: le nostre - come Chiesa e come societ\u00e0 - non possono che essere delle scuse complete, senza alcuna riserva\": cos\u00ec Monsignor Dermot Farrell, Arcivescovo eletto di Dublino, in Irlanda, ha commentato la recente pubblicazione, da parte del Ministero per l\u2019Infanzia, del Rapporto della Commissione di inchiesta sulle \u201cCase della Madre e del bambino\u201d, strutture destinate a ragazze madri e gestanti in condizioni di disagio. La relazione indica che, in tali centri gestiti anche dalla Chiesa irlandese, sono stati perpetrati numerosi abusi per tutto il \u2019900. \u201cQuesto Rapporto \u2013 ha detto il presule ieri, 17 gennaio,\n[nell\u2019omelia per la Messa presieduta nella Cattedrale di Santa Maria di Kilkenny](https://www.catholicbishops.ie/2021/01/17/homily-of-archbishop-elect-dermot-farrell/) - evidenzia un fallimento della nostra societ\u00e0 e della sua cultura nel riconoscere la dignit\u00e0 di ogni persona\u201d; per questo, \u201csia la Chiesa che lo Stato hanno ora motivo di offrire profonde scuse a tutte le donne e i bambini che sono passati attraverso queste Case, alle loro famiglie e alla gente del Paese\u201d perch\u00e9 \u201csono stati molti i modi con cui le persone di fede in Irlanda non hanno rispecchiato i valori evangelici\u201d. Particolarmente \u201ceclatante\u201d e \u201cdoloroso\u201d \u2013 ha ribadito l\u2019Arcivescovo eletto \u2013 \u00e8 stato \u201clo stigma dell\u2019illegittimit\u00e0\u201d e \u201cla vergogna\u201d fatti provare alle donne rimaste incinte al di fuori del matrimonio. Un peso che \u201calcune hanno portato con s\u00e9 per tutta la vita\u201d, insieme alle conseguenze di \u201cviolenze e abusi verbali ed emotivi\u201d subiti nelle Case. Monsignor Farrell ha quindi definito il comportamento di alcuni religiosi che hanno gestito tali strutture come \u201csbagliato\u201d e come \u201cun vergognoso tradimento della fiducia\u201d. La Chiesa, infatti, \u201caveva la responsabilit\u00e0 di infondere i valori della compassione e della cura, ma in molti casi non \u00e8 riuscita a farlo\u201d. \u201cCome societ\u00e0 e come Chiesa \u2013 ha sottolineato il presule - abbiamo perso di vista il dono che ogni bambino rappresenta\u201d, finendo per trattare alcuni di loro \u201ccome un problema\u201d. L\u2019auspicio, dunque, \u00e8 che \u201cla comprensione del passato ci dia il coraggio morale di fare qualcosa nel presente\u201d. La sofferenza emersa dal Rapporto, infatti, non \u00e8 qualcosa che appartiene solo al passato: Monsignor Farrell ha ricordato, a tal proposito, che oggi \u201ci migranti sono vittime del traffico di esseri umani\u201d, \u201cnon poche donne sono costrette a vivere una vita di prostituzione\u201d, mentre \u201cgiovani e meno giovani si trovano a dipendere dalla droga e ad essere sfruttati dai mercanti della dipendenza\u201d. Non solo: l\u2019Arcivescovo ha citato \u201ci migliaia di bambini che non hanno un posto che possano chiamare casa o che non hanno assistenza sociale\u201d. Un elenco drammatico che potrebbe \u201ccontinuare a lungo\u201d e che mette in luce come \u201cci sia ancora molto da affrontare\u201d prima di poter dire, con certezza, che \u201cla portata e la profondit\u00e0 della sofferenza rivelata dal Rapporto appartengono a una societ\u00e0 diversa\u201d. Dall\u2019Arcivescovo eletto di Dublino, infine, \u00e8 arrivato l\u2019invito ad \u201caffrontare le giuste preoccupazioni dei sopravvissuti seppellendo i neonati morti in queste Case in modo rispettoso e dignitoso\u201d ed a \u201ccontrastare qualsiasi sfruttamento delle persone\u201d. L\u2019omelia si \u00e8 conclusa con una preghiera al Signore affinch\u00e9 riempia \u201ci nostri cuori della Sua compassione\u201d e rafforzi la volont\u00e0 ad operare \u201cper il bene di tutti, specialmente dei vulnerabili, dei poveri e dei pi\u00f9 piccoli\u201d. (IP)\n18 gennaio - CILE Monsignor Chomali: \u201cIn Cile manca un progetto Paese\u201d\nMonsignor Fernando Chomali, arcivescovo di Concepci\u00f3n, ieri, in un\u2019intervista rilasciata al direttore dei media regionali, Guido Rodriguez, pubblicata sul quotidano El Sur \u2013 riporta la pagina web dell\u2019Episcopato -, ha parlato del complesso scenario che il Paese si trova oggi ad affrontare e dell\u2019impatto che l\u2019emergenza sanitaria ha avuto sull\u2019opera della Chiesa. Affrontando la tematica della pastorale, in questo tempo di pandemia, egli ha sottolineato che \u201dnonostante il distanziamento fisico, paradossalmente, si \u00e8 stati pi\u00f9 attivi che mai nella Pastorale sociale\u201d, e nel corso dell\u2019anno, tra le altre cose, sono state aperte mense comuni, una casa per donne migranti con bambini, e aperte le porte alla gente che vive per strada. Grazie alle donazioni e ad un grande sforzo della Chiesa, \u00e8 continuato inoltre il lavoro svolto per proteggere i giovani con sindrome di Down. Tuttavia, nonostante l\u2019impegno e gli sforzi fatti per superare la difficile situazione, \u00e8 venuto ancor pi\u00f9 a galla un problema molto grave di cui soffre il Cile, ha affermato il presule, e cio\u00e8 quello di non avere \u201dun progetto Paese e una visione del significato dell\u2019essere umano e della comunit\u00e0\u201d. \u201cCi \u00e8 stato insegnato - ha continuato - che la vita \u00e8 una competizione, che ognuno gestisce al meglio, e che il sistema si far\u00e0 carico di regolare. Non funziona, e oggi \u00e8 diventato pi\u00f9 chiaro che mai\u201d. Il plebiscito e le successive elezioni primarie \u2013 ha spiegato \u2013 hanno rappresentato lezioni importanti, mostrando che il popolo cileno non \u00e8 contento dei suoi leader politici. \u201cQuesto \u2013 ha aggiunto - merita una riflessione molto profonda\". E anche se la nuova Costituzione, secondo l\u2019arcivescovo, potr\u00e0 essere \u201cuna buona occasione per avere un quadro di riferimento sui diritti e i doveri, sul potere e soprattutto su come intendiamo noi stessi come societ\u00e0\u201d, sarebbe, tuttavia, \u201cun errore credere che la nuova Costituzione \u2013 ha dichiarato - risolver\u00e0 i problemi che la maggior parte della gente ha oggi\". Essendo questo, dunque, \u201cun momento estremamente propizio per riconoscere che non siamo soli, che siamo in debito l'uno con l'altro e che tutto ci\u00f2 che facciamo avr\u00e0 ripercussioni positive o negative sugli altri\u201d, monsignor Chomali ha invitato, per concludere, ad \u201cagire avendo in mente le persone che amiamo\u201d, facendo cos\u00ec uno sforzo per rispettare le misure restrittive e il distanziamento fisico. (AP)\n18 gennaio - ITALIA La pandemia, l\u2019Anno della Famiglia e l\u2019ecumenismo al centro della plenaria dei vescovi siciliani\nI vescovi siciliani esortano i cittadini a rispettare le norme emanate dalle autorit\u00e0 al fine di prevenire il diffondersi del Covid-19, nell\u2019attesa che la campagna vaccinale produca i suoi effetti. Riunitasi per la Sessione invernale la scorsa settimana, dall\u201911 al 13 gennaio, in modalit\u00e0 on-line, la Conferenza episcopale, nel comunicato finale, esprime vicinanza e solidariet\u00e0 al personale medico e paramedico, dei mezzi di soccorso e a tutti i volontari per la dedizione mostrata nel curare e soccorrere i malati, e ancora alle forze dell\u2019Ordine \u201cche in svariati ambiti, prestano il loro servizio con autentico senso del dovere e di amore al prossimo\u201d. I vescovi assicurano, inoltre, il ricordo nella preghiera per le vittime della pandemia e per le famiglie che hanno perso i propri cari. Nel corso dei lavori i presuli hanno discusso dell\u2019Anno della Famiglia Amoris laetitia, del Vademecum ecumenico Il Vescovo e l\u2019Unit\u00e0 dei Cristiani pubblicato dal Pontificio Consiglio per la Promozione dell\u2019Unit\u00e0 dei Cristiani e che riguarda la responsabilit\u00e0 ecumenica dei vescovi, dell\u2019insegnamento della Religione Cattolica e di proposte formative per il clero. Monsignor Pietro Maria Fragnelli, vescovo delegato per la pastorale della Famiglia, ha riferito della conclusione della fase preparatoria del Laboratorio triennale di Pastorale Familiare al quale si sono iscritte circa 500 persone. Per il percorso di formazione, con l\u2019ausilio delle moderne tecnologie didattiche, sono state organizzate tre aree tematiche - teologiche, psicologiche e canonistiche - accompagnate da tre sacerdoti esperti. Le aree sono articolate in 20 moduli, ognuno dei quali \u00e8 guidato da un tutor. I 20 tutor seguiranno 267 formatori in formazione. Si tratta di coppie giovani e meno giovani, con lunga esperienza pastorale alle spalle o ai primi passi, di persone che hanno vissuto esperienze di dolore nell\u2019ambito della famiglia, di sacerdoti e religiosi. \u201cL\u2019Anno della famiglia indetto da Papa Francesco - ha sottolineato monsignor Fragnelli - ci provoca ancora di pi\u00f9 a lavorare insieme, come diocesi e come movimenti e associazioni, per stimolare la conoscenza dell\u2019Esortazione Apostolica di Papa Francesco Amoris laetitia e la crescita di una mentalit\u00e0 sempre pi\u00f9 rispondente al \u2018Vangelo della Famiglia\u2019\u201d. A proposito dell\u2019insegnamento della Religione Cattolica, i vescovi hanno ribadito la grande riconoscenza e il forte incoraggiamento ai docenti, che stanno continuando a svolgere il loro servizio con passione ed entusiasmo anche in questo difficile periodo. I presuli si sono poi soffermati sullo sviluppo del percorso che dovrebbe portare allo svolgimento del concorso per l\u2019assunzione in ruolo di nuovi insegnanti. Circa l\u2019elaborazione e la pubblicazione del bando, l\u2019auspicio \u00e8 che vengano rispettate le legittime attese dei docenti, soprattutto di coloro che da tanti anni lavorano con impegno e preparazione. Riprendendo, poi, il messaggio della presidenza della Conferenza episcopale italiana pubblicato qualche giorno fa sull\u2019ora di religione e sulla sua importanza, i vescovi hanno rivolto un appello a studenti e genitori perch\u00e9 ponderino la scelta di avvalersi dell\u2019insegnamento della Religione Cattolica in occasione dell\u2019iscrizione al prossimo anno scolastico. Infine sono state illustrate le proposte formative per il clero programmate per quest\u2019anno. Gli incontri, che si svolgeranno on line, si ispireranno alla lettera che Papa Francesco ha indirizzato ai sacerdoti di Roma il 31 maggio dello scorso anno e alla lettera che i vescovi di Sicilia hanno scritto ai presbiteri dell\u2019isola in vista della Giornata Sacerdotale Mariana celebrata il 9 giugno scorso. Sono stati pensati tre percorsi formativi per i seminaristi del sesto anno di pastorale, i diaconi, i presbiteri e i parroci, sul sacramento della Riconciliazione (\u201cPer ogni lacrima l\u2019uomo rinasce\u201d, 8-12 febbraio), sulla parrocchia (\u201cLa conversione pastorale della Parrocchia\u201d, 22-25 febbraio), sulle \u201cBeatitudini del prete\u201d (22-24 marzo). La Commissione Presbiterale Siciliana (CPS) ha inoltre programmato una tre giorni - \u201cEsercizi di fraternit\u00e0 presbiterale\u201d - in coincidenza con la XXIX Giornata Sacerdotale Mariana, che si svolger\u00e0 dal 17 al 19 maggio presso il Santuario Madonna delle Lacrime a Siracusa. Mentre per i delegati per la formazione dei diaconi e dei presbiteri, i vicari episcopali per il clero, i rettori dei seminari e i membri della CPS \u00e8 previsto un modulo formativo sul discernimento vocazionale il 19 e 20 aprile. I vescovi hanno anche convenuto sulla necessit\u00e0 che la formazione dei futuri diaconi permanenti sia qualificata e per questo \u00e8 stato deciso un iter formativo unitario a livello regionale. (TC)\n18 gennaio - POLONIA Celebrata a Varsavia la 24ma Giornata Nazionale dell\u2019Ebraismo\nLa preghiera del rabbino e dei vescovi di Varsavia nel cimitero ebraico del distretto di Br\u00f3dno, una liturgia della Parola e un concerto di musica ebraica. E\u2019 stata scandita cos\u00ec la 24ma Giornata Nazionale dell\u2019Ebraismo celebrata ieri in Polonia. Ebrei e cattolici si sono ritrovati insieme in uno dei cimiteri ebraici pi\u00f9 grandi al mondo dove sono sepolte circa 320mila persone. \u201cE\u2019 stato un momento molto intenso di dialogo e preghiera silenziosa\u201d si legge in una nota diffusa dalla Conferenza Episcopale Polacca. Le meditazioni si sono svolte attorno al tema tratto dal Libro del Deuteronomio. \u201cVita e morte\u201d: \u201cVedi, io pongo oggi davanti a te la vita e il bene, la morte e il male\u201d. Versetti che \u2013 ha ricordato il rabbino Stas Wojciechowski \u2013 vengono letti tradizionalmente prima del capodanno ebraico, quando ciascuno si interroga sull\u2019uso fatto della propria libert\u00e0. Da qui il monito: \u201cfinch\u00e8 una persona \u00e8 viva, pu\u00f2 convertirsi\u201d. Da parte sua il vescovo di Varsavia Praga, monsignor Romulad Kami\u0144ski, ha fatto un riferimento all\u2019attuale situazione della pandemia che ci pone a contatto diretto con il tema della vita e della morte. Il presule ha definito un privilegio la possibilit\u00e0 di ascoltare la Parola di Dio, invitando tutti a chiedersi quanta disponibilit\u00e0 c\u2019\u00e8 effettivamente a lasciarsi interpellare dal Signore e a porsi in suo ascolto. Le narrazione delle vite di ebrei polacchi di oggi e di ieri si \u00e8 intrecciata alla melodia dei brani musicali proposti nel corso del concerto di musica ebraica dal titolo \"Per i miei fratelli e le mie sorelle\", eseguito dal Gruppo Symcha Keller. Dopo Varsavia, il prossimo anno sar\u00e0 Poznan ad ospitare la 25ma Giornata Nazionale dell\u2019Ebraismo. Ad annunciarlo \u00e8 stato il presidente del Comitato per il dialogo con l'Ebraismo della Conferenza Episcopale Polacca, monsignor Rafa\u0142 Markowski. La Giornata \u00e8 organizzata ogni anno su iniziativa dei vescovi polacchi e si pone come obbiettivo il dialogo interreligioso e la riscoperta delle radici del cristianesimo. (PO)\n18 gennaio - LIBANO L\u2019associazione Pro Terra Sancta: a Beirut fondamentale assicurare l\u2019istruzione ai bambini\n\u201cIl problema pi\u00f9 grande riguarda tutti quei bambini che non vanno pi\u00f9 a scuola. E sono pi\u00f9 di quelli che ci immaginiamo\u201d: \u00e8 quanto afferma il direttore di Pro Terra Sancta, Tommaso Saltini, a proposito delle conseguenze dell\u2019esplosione del 4 agosto scorso che a Beirut, in Libano, ha provocato gravissimi danni nell\u2019area del porto. \u201cQuest\u2019anno vogliamo impegnarci di pi\u00f9 per sostenere la popolazione libanese - prosegue Saltini che di recente si \u00e8 recato nella capitale del Paese dei cedri -. Oltre a fornire i beni di prima necessit\u00e0, fondamentali in questo momento di emergenza, la priorit\u00e0 rimane l\u2019istruzione. Siamo consapevoli della grave emergenza educativa che il Libano sta affrontando e siamo pronti a investire perch\u00e9 i bambini tornino a scuola\u201d. Per il direttore di Pro Terra Sancta, si legge su Terrasanta.net, assicurare l\u2019istruzione \u00e8 fondamentale per far ripartire il Paese e per una ripresa nel lungo periodo. Nei mesi che sono seguiti alla devastante deflagrazione, Pro Terra Sancta ha sostenuto centinaia di famiglie con aiuti di emergenza. Ora, per aiutare il Libano a rialzarsi, l\u2019obiettivo \u00e8 la scuola per i bambini. Terrasanta.net riferisce che a Beirut le macerie sono ancora ben visibili, la crisi \u00e8 sempre pi\u00f9 profonda e il quadro sanitario non \u00e8 incoraggiante; il Paese, infatti, \u00e8 entrato in un nuovo lockdown, dopo che gli ultimi dati hanno segnato oltre tremila contagi in un solo giorno. Dall\u2019inizio della pandemia si registrano 220mila contagi, ma negli ospedali mancano posti e respiratori. Il governo ha imposto un coprifuoco e uno stop totale delle attivit\u00e0 (fatta eccezione per l\u2019aeroporto) e la nazione \u00e8 sull\u2019orlo del collasso: cominciano a mancare posti di lavoro e si esauriscono i risparmi. Pro Terra Sancta ha allestito nei giorni successivi all\u2019esplosione un centro di emergenza nel cortile del convento francescano di Gemmayzeh e sono sempre pi\u00f9 numerose le persone che vi si rivolgono per ricevere aiuto. Ad oggi il centro, grazie anche al generoso contributo di tanti donatori, sostiene 500 famiglie con la distribuzione di pacchi alimentari e di dispositivi di protezione medica. A queste se ne aggiungeranno altre 400 nei prossimi mesi. Inoltre, continuano i lavori di ristrutturazione del convento francescano, duramente colpito dall\u2019esplosione, e di venti case danneggiate, alcune delle quali devono essere ricostruite. Presto sar\u00e0 attivo anche un dispensario medico che ha gi\u00e0 ricevuto un numero enorme di richieste di medicinali, difficilmente reperibili da chi nell\u2019esplosione ha perso tutto. (TC)\n18 gennaio - ITALIA Nasce \u201cForum permanente degli amministratori delle aree interne\u201d. Vescovi: serve sinergia tra Stato, Chiesa e societ\u00e0\nSinergia e convergenza: sono gli strumenti evocati dalla Conferenza episcopale regionale di Abruzzo e Molise per la promozione sociale, economica e culturale delle cos\u00ec dette \u201caree interne\u201d delle Regioni. Sinergia e convergenza che \u2013\n[spiega una nota](https://www.faare.org/) \u2013 devono coinvolgere le istituzioni statali, civili ed ecclesiali, onde evitare il \u201cgraduale ma inesorabile declino demografico, urbanistico e produttivo\u201d delle zone interne, con \u201cla conseguente perdita di tradizioni secolari e di specifiche sensibilit\u00e0 progettuali\u201d. Per questo, sulla spinta dei vescovi per le aree interne \u2013 che, oltre a Abruzzo e Molise, includono zone di Campania, Lazio, Marche, Emilia e Toscana - nasce il \u201cForum permanente degli amministratori delle aree interne\u201d che punta ad \u201cuna nuova frontiera politica dei territori\u201d, raggiungibile \u201cin spirito di unit\u00e0 e con una visione comune e condivisa\u201d dello sviluppo di tali regioni. Pensato gi\u00e0 nel 2019, dopo il \u201cForum degli amministratori campani\u201d svoltosi a Benevento, il \u201cForum 2021\u201d prevede un percorso di approfondimento grazie a tre webinar tematici che si terranno rispettivamente il 20 gennaio, il 15 febbraio e il 10 marzo ed ai quali sono invitati a partecipare amministratori, operatori socio-politici, ricercatori e studenti universitari. Il primo incontro online avr\u00e0 come titolo: \u201cIl Sud ci riprova, atti governativi, analisi economica e la spinta dei giovani\u201d, mentre la tappa del 15 febbraio rifletter\u00e0 sul tema \u201cRestare, la sfida (Consapevolezza, risorse e potenzialit\u00e0). Infine, il webinar del 10 marzo sar\u00e0 dedicato a \u201cUna visione condivisa (Esperienze e progetti di unit\u00e0 territoriali)\u201d. Al termine delle tre tappe di approfondimento, si terr\u00e0 il \u201cForum 2021\u201d vero e proprio, in programma a Benevento per la prossima primavera-estate. L\u2019evento \u00e8 stato pensato in presenza, sempre nel pieno rispetto delle normative sanitarie anti-Covid, e sar\u00e0 coordinato da 20 delegati in rappresentanza di diocesi, comuni, regioni, atenei e associazioni giovanili. [Nella lettera di presentazione del progetto](https://www.faare.org/faare-2021.html), le diocesi di Benevento, Avellino, Cerreto Sannita-Telese-Sant\u2019Agata dei Goti, Sant\u2019Angelo dei Lombardi-Conza-Nusco-Bisaccia, Ariano Irpino-Lacedonia, nonch\u00e9 l\u2019Abbazia di Montevergine, sottolineano la necessit\u00e0 di \u201cuna pi\u00f9 sistematica attenzione ai temi dei territori e alla problematicit\u00e0 che ne caratterizza i processi di crescita\u201d, oltre che di \u201cun impegno concreto per favorire il dialogo istituzionale e con quanti hanno sinceramente a cuore le sorti dell\u2019Italia, tanto pi\u00f9 in questa difficile fase di pandemia\u201d. \u201cServono un forte spirito di collaborazione e una ferma convinzione, perch\u00e9 decolli un progetto condiviso a vantaggio delle aree pi\u00f9 deboli \u2013 si legge nella missiva - le quali, nonostante la fatica a crescere e svilupparsi, restano un\u2019assoluta risorsa per l\u2019intero Paese\u201d. I vescovi delle aree interne sottolineano, poi, di aver discusso tali temi con il Capo dello Stato, Sergio Mattarella, e con il Presidente del Consiglio, Giuseppe Conte, e di voler mettere in atto, \u201cgrazie ai Ministeri competenti\u201d, una riflessione su \u201cquestioni concrete\u201d che, insieme \u201cad un utilizzo fecondo di finanziamenti europei, statali e regionali\u201d, possano \u201cprodurre nuova occupazione, evitare l\u2019esodo massiccio dei giovani e ridare attrattiva ai territori, affinch\u00e9 mettano a reddito le loro preziose tradizioni e un\u2019invidiabile qualit\u00e0 della vita\u201d. L\u2019auspicio dei presuli \u00e8 che il \u201cForum permanente\u201d costituisca \u201cun\u2019importante occasione per aggregare realt\u00e0 del Paese in cui forse la crisi strutturale non \u00e8 mai stata affrontata con la dovuta decisione da parte delle istituzioni, e che deve attirare sempre pi\u00f9 l\u2019interesse della comunit\u00e0 ecclesiale\u201d. \u201cVogliamo sperare \u2013 concludono i vescovi \u2013 che questa iniziativa costituir\u00e0 per le nostre terre l\u2019avvio di un processo virtuoso\u201d che porti molto frutto. (IP)\n18 gennaio - PER\u00da 1-5 febbraio, \u201cSettimana dei catechisti\u201d in modalit\u00e0 virtuale\nSi terr\u00e0 in modalit\u00e0 virtuale, a causa della pandemia da Covid-19,\n[la \u201cSettimana dei catechisti\u201d](https://noticias.iglesia.org.pe/iglesia-peruana-semana-de-catequesis-2021-del-1-al-5-de-febrero/), organizzata dalla Conferenza episcopale del Per\u00f9 dal 1.mo al 5 febbraio prossimi. L\u2019evento, gestito dalla Commissione dei vescovi per la Catechesi e la Pastorale biblica, vuole essere \u201cuno spazio di formazione e di aggiornamento per i catechisti e gli altri operatori pastorali, con l'obiettivo di promuovere processi di evangelizzazione e di catechesi\u201d. L\u2019iniziativa \u00e8 quindi rivolta a \u201ccatechisti, agenti pastorali, responsabili parrocchiali, animatori biblici e liturgici, movimenti apostolici, fraternit\u00e0, nonch\u00e9 a tutti gli interessati\u201d. La \u201cSettimana\u201d ha cadenza annuale e per questo 2021 prevede anche alcune conferenze tenute da relatori internazionali su temi di carattere globale, tra cui: \u201cCovid: tragedia e sfida\u201d e \u201cLe sfide di una catechesi digitale\u201d. Ulteriori spazi di approfondimento saranno dedicati all\u2019evangelizzazione nel mondo contemporaneo e alla catechesi dell\u2019iniziazione cristiana. A fare da sfondo alla \u201cSettimana\u201d ci sar\u00e0 [il nuovo \u201cDirettorio per la catechesi\u201d](https://www.vaticannews.va/it/vaticano/news/2020-06/nuovo-direttorio-catechesi-sintesi-vangelo-cultura-incontro.html) redatto dal Pontificio Consiglio per la Promozione della nuova evangelizzazione e pubblicato a giugno 2020. Il testo segue il \u201cDirettorio catechistico generale\u201d del 1971 e il \u201cDirettorio generale per la catechesi\u201d del 1997 e si pone l\u2019obiettivo di evidenziare lo stretto legame tra evangelizzazione e catechesi, sottolineando l\u2019unione tra primo annuncio e maturazione della fede, alla luce della cultura dell\u2019incontro. Una peculiarit\u00e0 quanto mai necessaria di fronte a due sfide per la Chiesa, in epoca contemporanea: la cultura digitale e la globalizzazione della cultura. Il nuovo Direttorio ricorda, poi, che ogni battezzato \u00e8 discepolo missionario e che urgono impegno e responsabilit\u00e0 per trovare nuovi linguaggi con cui comunicare la fede. Tre i princip\u00ee basilari lungo i quali si pu\u00f2 agire: la testimonianza, perch\u00e9 \u201cla Chiesa non cresce per proselitismo, ma per attrazione\u201d; la misericordia, catechesi autentica che rende credibile l\u2019annuncio della fede; e il dialogo, quello libero e gratuito, che non obbliga ma che, partendo dall\u2019amore, contribuisce alla pace. (IP)\n18 gennaio - TERRA SANTA Celebrata a Cana la Messa che ricorda il primo miracolo di Ges\u00f9\n\u201cQui a Cana di Galilea, siamo invitati a comprendere tutto il valore dell'amore umano, a partire dall\u2019amore che Dio ha per il suo popolo e l\u2019intera umanit\u00e0, che \u00e8 come l\u2019amore dello sposo per la sposa\u201d: lo ha detto ieri il custode di Terra Santa, fr. Francesco Patton, che ha presieduto una Messa solenne nel santuario di Cana di Galilea, nel villaggio arabo di Kafr Kana, per ricordare il primo miracolo di Cristo. Secondo il Vangelo di Giovanni, Ges\u00f9, invitato a un banchetto di nozze, trasform\u00f2 l\u2019acqua in vino, sollecitato da Maria, sua madre, che gli aveva fatto notare l\u2019inconveniente del vino venuto a mancare (Gv 2, 1-11). Fr. Patton, riferisce il portale della Custodia di Terra Santa, ha evidenziato che l\u2019episodio evangelico invita a scoprire che anche la propria relazione personale con Dio deve essere una relazione d\u2019amore, una relazione sponsale, poi ha ricordato che quest\u2019anno,\n[come annunciato dal Papa il 27 dicembre scorso](https://www.vaticannews.va/it/papa/news/2020-12/papa-francesco-indice-anno-famiglia-amoris-laetitia-angelus.html), festa della Sacra Famiglia, il 19 marzo inizier\u00e0 l\u2019anno dedicato alla Famiglia Amoris laetitia, ispirato all\u2019ideale dell\u2019amore coniugale e familiare incarnato da Ges\u00f9, Maria e Giuseppe e sottolineato nell\u2019 [Esortazione apostolica](http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html) a cinque anni dalla promulgazione. Per questo il custode di Terra Santa ha esortato a pregare per tutti i fidanzati e gli sposi del mondo, e in particolare per \u201cle famiglie e i matrimoni in crisi, le situazioni in cui sta venendo meno il vino della gioia, dell\u2019amore, del servizio reciproco\u201d. Fr. Patton ha poi evidenziato che l\u2019evangelista Giovanni pone all\u2019inizio del ministero di Ges\u00f9 il brano evangelico delle nozze di Cana per far comprendere che il matrimonio tra Dio e il suo popolo si realizza nella vita, nel ministero e nella Pasqua di Ges\u00f9. Quindi ha aggiunto: \u201cSiamo fatti per un amore infinito. Siamo fatti per ricevere l\u2019amore di Dio e ricambiarlo in una relazione cos\u00ec intensa e personale da poter trovare una similitudine solo nell\u2019immagine del matrimonio\u201d. Alla celebrazione, a causa delle restrizioni imposte dall\u2019emergenza coronavirus, hanno preso parte solo i frati delle comunit\u00e0 della Galilea, tra quelli di Nazaret, del Monte Tabor, di Tiberiade e di Haifa. Ogni anno, durante questa Messa, tante coppie affollavano la chiesa e rinnovavano le loro promesse matrimoniali. \u201cSi festeggiava in modo speciale - racconta il parroco Fr. Haitham Franso Yalda Hano -. Tanti cristiani della Galilea venivano a rinnovare le promesse matrimoniali e la gente aspettava con piacere questo\u201d. Data l\u2019assenza dei parrocchiani, per il rispetto delle misure sanitarie, il parroco ha assicurato che uno speciale certificato sar\u00e0 consegnato alle famiglie in Quaresima, durante la visita per la benedizione delle case. La chiesa di Cana \u00e8 un punto di riferimento per gli oltre tremila cristiani locali, di cui 700 cattolici e gli altri greco-ortodossi e melchiti. Per rispettare le norme anti-Covid, che consentono presenze limitate, le messe domenicali attualmente vengono trasmesse sulla pagina Facebook del santuario, chiuso a causa del lockdown. Nell\u2019annesso convento sono in servizio tre francescani della Custodia di Terra Santa. Fin dall\u2019epoca bizantina vari testimoni parlano di Kafr Kana come luogo del primo miracolo di Ges\u00f9, ma non si hanno notizie certe nei quattro secoli precedenti. Nel 1641 i francescani della Custodia di Terra Santa acquisirono legalmente il Luogo Santo, ma soltanto nel 1862 riuscirono a prenderne possesso. Nel 1879 sulle rovine di una vecchia basilica, venne costruita la nuova chiesa con un convento, successivamente ingrandita tra il 1897 e il 1905. L\u2019altare marmoreo e gli affreschi in stile nazareno sono opera di artisti bavaresi, e poich\u00e9 il parroco era di Salisburgo, per la facciata si ispir\u00f2 alla cattedrale della sua citt\u00e0. Gli scavi archeologici, condotti nel 1969 da padre Stanislao Loffreda e nel 1997 da padre Eugenio Alliata, hanno portato alla luce un cortile e i resti di una sinagoga con mosaici a motivi geometrici e melograni. Il luogo di culto fu costruito sui resti di abitazioni precedenti (I-IV sec. d.C.) e possedeva un atrio porticato con al centro una grande cisterna, conservata ancora oggi. Sotto l\u2019attuale chiesa, si trovano i resti di una casa, dove si presume sia avvenuto il primo miracolo di Ges\u00f9. Tali resti sono stati trasformati in una cripta. (TC)\n18 gennaio - IRLANDA 24-31 gennaio, Settimana scuole cattoliche: \u201cComunit\u00e0 di fede e resilienza\u201d\n\u201cScuole cattoliche: comunit\u00e0 di fede e di resilienza\u201d \u00e8 il tema della Settimana delle scuole cattoliche che la Conferenza episcopale irlandese (Icbc) celebra dal 24 al 31 gennaio prossimi. \u201cDato che viviamo in un periodo senza precedenti di sfide e di incertezze \u2013\n[affermano i presuli](https://www.catholicbishops.ie/2021/01/12/resources-for-catholic-schools-week-2021/), in riferimento alla pandemia da Covid-19 \u2013 la nostra fede e la nostra resilienza possono essere messe alla prova e possiamo porci domande come: \u2018Le cose torneranno mai pi\u00f9 come prima?\u2019, \u2018Quando potremo tornare alla normalit\u00e0?\u2019, \u2018Dov'\u00e8 Dio in tutto questo?\u2019\". E proprio in risposta a ci\u00f2, l\u2019Icbc riflette su come \u201cle scuole cattoliche siano comunit\u00e0 di fede e resilienza\u201d, poich\u00e9 all\u2019interno di esse si \u00e8 \u201cchiamati a sostenersi a vicenda e ad avere fede nella promessa della Buona Novella\u201d. Gli istituti formativi cattolici, sottolineano i vescovi irlandesi, \u201csono ispirati dalla convinzione che Dio ha creato ognuno di noi con la capacit\u00e0 di dare amore e ricevere amore\u201d, un amore \u201clegato nella fede e che \u00e8 pi\u00f9 resistente di qualsiasi virus\u201d. In quest\u2019ottica, \u201cogni scuola cattolica \u00e8 una comunit\u00e0 di questo tipo\u201d, perch\u00e9 \u201cpromuove lo sviluppo olistico dei suoi studenti, promuove il loro benessere e offre loro la possibilit\u00e0 di coltivare un rapporto pi\u00f9 profondo e amorevole con Dio\u201d. Lo scopo della Settimana sar\u00e0, dunque, la celebrazione \u201cdei doni e dei talenti che abbiamo nel seguire l\u2019insegnamento di Ges\u00f9\u201d. In vista dell\u2019evento, i vescovi irlandesi hanno preparato anche dell\u2019apposito materiale di approfondimento, destinato agli istituti primari e secondari: per ogni giorno della Settimana, \u00e8 previsto un tema specifico di riflessione, accompagnato da un passo di un autore cattolico e il suggerimento di un\u2019attivit\u00e0 per studenti (ad esempio, ascoltare una canzone sul tema della fede e rispondere ad alcune brevi domande). I temi scelti, sono in sequenza: fede, comunit\u00e0, amore, solidariet\u00e0 intergenerazionale, sfide, speranza. Ulteriore materiale di approfondimento viene offerto per celebrare la Settimana a livello parrocchiale, con indicazioni per la Messa e la preghiera dei fedeli. (IP)\n18 gennaio - STATI UNITI Libert\u00e0 religiosa. Vescovi: diritto radicato nella dignit\u00e0 della persona umana\n\u201cIl diritto alla libert\u00e0 religiosa \u00e8 radicato nella dignit\u00e0 della persona umana che ha il dovere di cercare la verit\u00e0\u201d: lo ha affermato il Cardinale Timothy M. Dolan, Arcivescovo di New York e presidente del Comitato per la libert\u00e0 religiosa della Conferenza dei vescovi cattolici degli Stati Uniti (Usccb). Il porporato ha rilasciato\n[una dichiarazione](https://www.usccb.org/news/2021/commemoration-religious-freedom-day-us-bishops-chairman-religious-liberty-reflects) in occasione della \u201cGiornata nazionale della libert\u00e0 religiosa\u201d celebrata il 16 gennaio. \u201cIl nostro Paese \u2013 ha sottolineato l\u2019Arcivescovo - \u00e8 dilaniato dalle fazioni politiche e culturali, a causa delle quali i gruppi in competizione non cercano la verit\u00e0, ma piuttosto il semplice potere\u201d. Non solo: il Cardinale Dolan ha notato che \u201cgli appelli alla verit\u00e0 oggettiva sono trattati come tentativi di oppressione\u201d e \u201cl\u2019arma preferita\u201d \u00e8 \u201cinventare storie\u201d. Al contrario, \u201cla verit\u00e0, non il potere, \u00e8 alla base della nostra legge e della nostra politica \u2013 ha evidenziato il porporato \u2013 anche in una societ\u00e0 pluralista\u201d. Citando, quindi, un passo dell\u2019Enciclica di Papa Francesco, \u201c [Fratelli tutti](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html)\u201d, l\u2019Arcivescovo statunitense ha ricordato: \u201cAffinch\u00e9 una societ\u00e0 abbia futuro, \u00e8 necessario che abbia maturato un sentito rispetto verso la verit\u00e0 della dignit\u00e0 umana, alla quale ci sottomettiamo (\u2026) In una societ\u00e0 pluralista, il dialogo \u00e8 la via pi\u00f9 adatta per arrivare a riconoscere ci\u00f2 che dev\u2019essere sempre affermato e rispettato, e che va oltre il consenso occasionale\u201d. Di qui, il richiamo del porporato al fatto che \u201cla libert\u00e0 religiosa apre lo spazio per quel dialogo, permettendo alle comunit\u00e0 di vivere secondo le loro convinzioni e quindi di contribuire alla societ\u00e0 pi\u00f9 grande. Quando questo spazio di dialogo \u00e8 limitato, la societ\u00e0 ne soffre\u201d. L\u2019auspicio del Cardinale Dolan, infine, \u00e8 che nella \u201cGiornata della libert\u00e0 religiosa\u201d, \u201ci cattolici americani e tutte le persone di buona volont\u00e0 possano impegnarsi a coltivare la grande eredit\u00e0 di libert\u00e0 religiosa del nostro Paese per tutti\". Istituita ufficialmente nel 1993, la \u201cGiornata\u201d commemora l'adozione, avvenuta il 16 gennaio 1786 da parte dell'Assemblea Generale della Virginia, dello Statuto per la libert\u00e0 religiosa. Tale documento divenne la base per la clausola istitutiva del Primo emendamento della Costituzione degli Stati Uniti che, tra gli altri princip\u00ee, garantisce la terziet\u00e0 della legge rispetto al culto della religione e il suo libero esercizio. (IP)\n16 gennaio - OLANDA La Rete delle organizzazioni sociali cattoliche: i Paesi poveri hanno diritto ai vaccini quanto noi. Siamo tutti connessi\n\u201cMentre il ricco Occidente sta lanciando campagne di vaccinazione su vasta scala, il resto del mondo \u00e8 a un punto morto, totale o parziale\u201d con \u201cconseguenze disastrose, soprattutto per le comunit\u00e0 pi\u00f9 vulnerabili\u201d. I Paesi ricchi \u201channo infatti gi\u00e0 acquistato il 51% dei vaccini disponibili, mentre rappresentano appena il 14% della popolazione mondiale\u201d. A denunciarlo \u00e8 la\n[Rete delle organizzazioni sociali cattoliche olandesi (Vkmo)](https://www.vkmo.nl/nieuws/2021/01/het-recht-op-een-gezond-leven/) che sul suo sito rilancia l\u2019appello di Papa Francesco, delle Chiese e di altre organizzazioni nel mondo perch\u00e9 sia effettivamente garantito l'accesso universale a vaccini anti-Covid-19 sicuri ed efficaci anche nei Paesi poveri. L\u2019organizzazione cattolica richiama l\u2019attenzione su diversi dati. Anche se \u201cnon se in molti Paesi in via di sviluppo non ci sono stati grandi focolai di Covid-19, l\u2019impatto sulla salute pubblica \u00e8 comunque significativa\u201d. Ad esempio, nelle aree in cui le strutture sanitarie non sono raggiungibili a causa delle restrizioni agli spostamenti, milioni di bambini non potranno essere vaccinati per malattie importanti; si rischia un aumento dei casi di malaria perch\u00e9 le fabbriche cinesi che producono anti-malarici sono chiuse e anche la produzione e distribuzione dei farmaci anti-retrovirali per l\u2019Hiv sono sotto pressione e si prevede un aumento di infezioni e decessi per Aids nei prossimi cinque anni. Inoltre, c'\u00e8 il rischio che il virus dell\u2019Hiv muti e diventi resistente ai farmaci esistenti perch\u00e9 le persone sono costrette a interrompere il trattamento. A tutto questo si aggiungono i devastanti effetti sociali ed economici della pandemia evidenziati in questi mesi da diverse organizzazioni internazionali. Le prime vittime sono i bambini, evidenzia la Vkmo, citando i recenti dati dell\u2019Unicef, secondo i quali almeno 320 milioni di studenti sono rimasti a casa a causa della chiusura delle scuole. Per i pi\u00f9 poveri questo non significa solo perdere lezioni che sono cos\u00ec importanti per la loro istruzione, ma anche i pasti forniti dalle scuole, osserva l\u2019organizzazione. La povert\u00e0 tra i bambini \u00e8 aumentata del 15% negli ultimi mesi, cresce la malnutrizione e l\u2019abbandono dei minori, ma anche la violenza e la criminalit\u00e0. Se \u00e8 presto per valutare a pieno tutte le conseguenze della pandemia, il quadro che si sta delineando \u00e8 sicuramente preoccupante, osserva la Vmko: \u201cMilioni di bambini sono colpiti direttamente dalla pandemia e \u201cla domanda \u00e8 se riusciranno mai a recuperare\u201d. \u201cSe c\u2019\u00e8 una cosa che il Covid ci ha insegnato \u2013 sottolinea la Vmko citando Papa Francesco - \u00e8 che siamo tutti connessi e dipendenti l\u2019uno dall\u2019altro. Se quindi voltiamo le spalle adesso, ci sar\u00e0 presentato il conto\u201d. Di qui l\u2019appello ai leader politici europei \u201ca prendersi cura di quei fratelli e sorelle pi\u00f9 colpiti dalle conseguenze della pandemia\u201d. \u201cHanno diritto ai vaccini e alla salute tanto quanto noi\u201d, conclude la nota. (LZ)\n16 gennaio - INDONESIA La CEI stanzia 500mila euro per le popolazioni colpite dal terremoto\nAnche la Conferenza episcopale italiana si mobilita per le popolazioni colpite del violento terremoto verificatosi nella notte tra gioved\u00ec e venerd\u00ec nella parte occidentale dell\u2019isola di Sulawesi, in Indonesia. Il bilancio del sisma, ancora provvisorio, \u00e8 di pi\u00f9 di 35 morti e di oltre 600 feriti e di circa 15mila sfollati, mentre si continua a scavare tra le macerie. La citt\u00e0 pi\u00f9 colpita \u00e8 Mamuju, con 110 mila abitanti. Almeno tre frane hanno travolto diversi villaggi, intrappolando molte persone sotto le macerie, mentre la mancanza di elettricit\u00e0 rende difficile gli aiuti e le comunicazioni. Ad aggravare la situazione il fatto che l\u2019area colpita \u00e8 ancora considerata \u201czona rossa\u201d per la pandemia. L\u2019Indonesia \u00e8 infatti il Paese del Sudest asiatico pi\u00f9 colpito dal Covid-19 con quasi 900mila casi e pi\u00f9 di 25mila morti. La Chiesa italiana esprime cordoglio e vicinanza alla popolazione e assicura la propria preghiera per le vittime, i loro familiari e i feriti. La Presidenza della Conferenza episcopale italiana ha annunciato oggi lo stanziamento 500mila euro per la popolazione. La Caritas Indonesia \u00e8 intanto gi\u00e0 all\u2019opera anche con l\u2019aiuto della Caritas italiana che ieri invitato contibuire a sostenere i soccorsi seguendo le indicazioni riportate sul suo sito\n[www.caritas.it](http://www.caritas.it/). Ieri, il direttore della Caritas locale, padre Fredy Rante Taruk, ha informato che le parrocchie locali di Mamuju e Poliwali hanno deciso di aprire subito un Centro di emergenza per l\u2019accoglienza degli sfollati, mentre numerosi volontari si sono recati \u201csui luoghi pi\u00f9 colpiti per raccogliere informazioni e dati e capire cosa serva\u201d. (LZ)\n16 gennaio - TERRA SANTA Al via oggi il pellegrinaggio virtuale del Coordinamento di Terra Santa\nPrende il via oggi il tradizionale incontro del Coordinamento di Terra Santa (Holy Land Coordination- Hlc) che dal 2000 vede riuniti ogni anno nel mese di gennaio i vescovi di Stati Uniti, Unione Europea, Canada e Sud Africa per sostenere la Chiesa di Terra Santa. A causa dell\u2019emergenza Coronavirus, per la prima volta questo 21.mo il pellegrinaggio non si tiene in loco, ma in formato virtuale. Vi partecipano 15 vescovi di 11 Conferenze episcopali che, come di consueto, si confronteranno sulla condizione dei cristiani nella regione, con l\u2019obiettivo di \u201cesprimere la solidariet\u00e0 della Chiesa universale ai cristiani della Terra Santa\u201d e di attirare l\u2019attenzione internazionale sulla loro situazione nel difficile contesto politico locale. A guidare il gruppo, il moderatore del Coordinamento, monsignor Declan Lang, vescovo di Clifton che in una dichiarazione pubblicata sul\n[sito della Conferenza episcopale dell\u2019Inghilterra e del Galles (Cbcew) ](https://www.cbcew.org.uk/first-ever-virtual-holy-land-co-ordination/) ha voluto assicurare ai cristiani di Terra Santa che, nonostante l\u2019annullamento della visita, non sono stati dimenticati e che anche quest\u2019anno i vescovi dell\u2019Hlc si impegneranno \u201cad ascoltare attentamente le loro esperienze\u201d per comprendere meglio la realt\u00e0 locale resa ancora pi\u00f9 difficile dalla pandemia. Per molti cristiani impiegati nel settore turistico e nei pellegrinaggi, infatti, la diffusione del Covid-19 ha rappresentato anche un pesante danno economico che ha messo in gravi difficolt\u00e0 molte famiglie. Ad aprire dunque l\u2019incontro oggi \u2013 riporta il sito della Cbcew - una sessione dedicata alla presentazione di una panoramica generale dell'attuale situazione in Terra Santa e dell\u2019impatto della pandemia sulla popolazione. Domani i vescovi si uniranno alla celebrazione delle Messe domenicali in diretta dalle parrocchie del Patriarcato Latino di Gerusalemme. Quindi luned\u00ec 18 gennaio si collegheranno per incontrare il nuovo patriarca latino di Gerusalemme, monsignor Pierbattista Pizzaballa, e il nunzio apostolico, monsignor Leopoldo Girelli. Nell\u2019occasione essi torneranno a ribadire la solidariet\u00e0 della Chiesa universale con le comunit\u00e0 cristiane in Terra Santa e richiameranno l'attenzione internazionale sulla loro difficile realt\u00e0. Marted\u00ec, i delegati saranno invece aggiornati sulla situazione nella Striscia di Gaza e in particolare sulla gestione del Covid-19 e parleranno con i promotori di un progetto per la creazione di nuovi posti di lavoro e della \"Casa della pace\" che accoglie bambini con disabilit\u00e0. All\u2019attenzione dei vescovi anche i giovani in Israele e Palestina e quindi il tema dell'educazione a cui sar\u00e0 dedicata la giornata di mercoled\u00ec 20. Nella giornata conclusiva, il 21 gennaio, \u00e8 invece prevista la pubblicazione del comunicato finale. Sul sito della Cbcew \u00e8 stata anche pubblicata la preghiera per questa 21.ma edizione, che costituisce una delle tre \u201c3 P\u201d alla base dell\u2019azione del Coordinamento, insieme al pellegrinaggio e alla persuasione. Quest\u2019ultima si riferisce al lavoro da svolgere dopo l\u2019incontro annuale. Una volta rientrati nei rispettivi Paesi, i vescovi infatti sono chiamati a parlare con i propri Governi, parlamentari, ambasciatori israeliani e palestinesi e ai media su questioni che interessano la vita dei cristiani in Terra Santa. (LZ)\n16 gennaio - INDIA Nuova mobilitazione per la liberazione di padre Swamy, in carcere da 100 giorni con l\u2019accusa di terrorismo\n\u00c8 ancora in carcere padre Stan Swamy, l\u2019anziano gesuita indiano attivista per i diritti delle popolazioni indigene nello Stato del Jharkhand, arrestato lo scorso 8 ottobre con l\u2019accusa di terrorismo e sedizione. A 100 giorni dal suo arresto disposto dalla National Investigation Agency (NIA), l\u2019agenzia antiterrorismo indiana, il religioso resta detenuto nella prigione di Taloja a Mumbai, nonostante l\u2019inconsistenza delle prove a suo carico, le sue precarie condizioni di salute in piena pandemia Covid-19 e i ripetuti appelli per la sua scarcerazione, sempre respinti dal tribunale. E per la sua liberazione sono tornati a fare sentire nuovamente la loro voce i cristiani nel Paese. Venerd\u00ec diversi fedeli e attivisti dello Stato del Jharkhand hanno partecipato a una processione nella citt\u00e0 di Dumka con candele e striscioni per protestare pacificamente contro l\u2019ingiusta detenzione del religioso. All\u2019iniziativa hanno aderito anche alcuni esponenti di altre religioni. \u201cPadre Stan ha difeso la causa dei nostri poveri tribali ed \u00e8 un esempio per tutti i cristiani\u201d ha dichiarato uno dei manifestanti al quotidiano cattolico on line\n[Matters of India](https://mattersindia.com/2021/01/dumka-christians-mark-father-stans-100-day-in-prison/). Intanto la Conferenza dei Gesuiti dell\u2019Asia Meridionale rinnova la mobilitazione per la liberazione del confratello. Tra le voci pi\u00f9 attive quella di padre Cedrik Prakash, anch'egli impegnato da anni per i diritti umani, che ha rilanciato su [incontro su Zoom](https://twitter.com/CedricPrakash/status/1350057223796375557/photo/1) in cui \u00e8 stato ribadito il carattere illegale del suo arresto. Quella dei Gesuiti dell\u2019Asia Meridionale \u00e8 una delle numerose voci che si sono levate in questi mesi per il rilascio di padre Swamy. Tra queste quella della Conferenza episcopale indiana (Cbci) che lo scorso ottobre ha parlato di \u201carresto incomprensibile\u201d, ribadendo il notevole impegno del sacerdote a tutela dei diritti degli Adivasi, gli aborigeni indiani. I vescovi hanno ricordato, inoltre, che \u201ci cattolici in India sono sempre stati elogiati da tutti come una comunit\u00e0 di cittadini leali, rispettosi della legge e al servizio della \u2018Madre India\u2019. Hanno sempre contribuito alla costruzione della nazione e continuano a collaborare con il Governo per il bene comune di tutti gli indiani e per il progresso del nostro Paese\u201d. Anche la Conferenza dei religiosi dell\u2019India ha lanciato nei mesi scorsi un appello per la scarcerazione di padre Swamy, cos\u00ec come la Federazione delle Conferenze episcopali asiatiche (Fabc) che, in una nota, ha scritto: \u201cL'arresto e la spietata incarcerazione di padre Stan Swamy ci rammentano il trattamento riservato al Mahatma Gandhi quando si \u00e8 battuto per i diritti del popolo indiano\u201d. Agli appelli della Chiesa si sono uniti anche diversi esponenti politici indiani. Padre Swamy, che soffre di Parkinson, \u00e8 accusato di presunti legami con i ribelli maoisti e di essere coinvolto nei disordini scoppiati nel 2018 a Bhima-Koregaon, nello Stato del Maharashtra. Accuse che il religioso ha sempre respinto. (LZ)\n16 gennaio - REGNO UNITO \u201cTempo di agire\u201d tema della prossima Domenica per la Giustizia Razziale celebrata dalla Chiesa inglese e gallese il 31 gennaio\nSar\u00e0 all\u2019insegna del tema \u201cTempo di agire\u201d, la prossima Racial Justice Sunday (Rjs), la tradizionale giornata promossa dalla Conferenza episcopale dell\u2019Inghilterra e del Galles (Cbcew) per denunciare il persistere del razzismo nelle nostre societ\u00e0 e che sar\u00e0 celebrata quest\u2019anno il 31 gennaio. Tempo di agire perch\u00e9 non basta denunciare, sottolinea monsignor Paul McAleenan, responsabile per le questioni razziali in nella Cbcew, in un\n[messaggio](https://www.cbcew.org.uk/home/events/racial-justice-sunday-2021/bishops-message-for-racial-justice-sunday-2021/) in vista della giornata, in cui richiama \u201cla responsabilit\u00e0 tutte le parrocchie, scuole e organizzazioni di praticare nei fatti l\u2019anti-razzismo\u201d in ogni ambito delle loro attivit\u00e0. Questo - osserva - \u00e8 tanto pi\u00f9 urgente ora, in un momento in cui la questione razziale \u00e8 tornata alla ribalta nel mondo dopo l\u2019uccisione a Minneapolis dell\u2019afro-americano George Floyd e le proteste che ne sono seguite, ma anche alla luce dell\u2019attuale pandemia del Covid-19 che sta colpendo in modo sproporzionato le minoranze etniche in tanti Paesi. Citando Papa Francesco nella sua recente [Enciclica \u201cFratelli tutti\u201d](http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html), il presule evidenzia che le \u201cespressioni di razzismo rinnovano in noi la vergogna dimostrando che i presunti progressi della societ\u00e0 non sono cos\u00ec reali e non sono assicurati una volta per sempre\u201d e, come ricordato dai vescovi degli Stati Uniti, tutti sono chiamati alla conversione personale su questo fronte, anche nella Chiesa, perch\u00e9 se \u201csolo se si affrontano le cause del razzismo e le ingiustizie che produce sar\u00e0 possibile la guarigione\u201d da questa malattia sociale. Di qui l\u2019appello di monsignor McAleenan ad agire per \u201csmantellare le strutture dell\u2019ingiustizia\u201d: \u201cDobbiamo affrontare la mancanza di una diversit\u00e0 visibile a tutti i livelli, in modo che le persone possano vedere se stesse, la loro razza, la loro cultura e la loro storia nella vita della Chiesa. Dobbiamo coinvolgere i fornitori e le imprese in tutta la comunit\u00e0, cercando quelli che promuovono la diversit\u00e0 e l\u2019inclusione. Soprattutto, dobbiamo sollecitare le persone di diverse comunit\u00e0 etniche a condividere le loro esperienze e ad ascoltare sinceramente le loro voci, per quanto difficile questo possa essere\u201d, afferma il presule che conclude con l\u2019invito lanciato da Papa Francesco nel suo recente libro \u201cRitorniamo a sognare\u201d, scritto con il giornalista Austen Ivereigh, a sognare in grande, a rivedere le nostre priorit\u00e0 e a realizzare nella nostra vita quotidiana quanto abbiamo sognato. In vista della giornata del 31 gennaio la Conferenza episcopale ha messo a disposizione sul suo [sito](https://www.cbcew.org.uk/home/events/racial-justice-sunday-2021/) diverso materiale per suggerire spunti di riflessione e una speciale preghiera contro il razzismo. Inoltre nelle prossime due settimane saranno caricati diversi video. Racial Justice Sunday (Rjs), \u00e8 un\u2019iniziativa nata in ambito evangelico, nella met\u00e0 degli Ottanta, quando veniva celebrata la seconda domenica di settembre ed \u00e8 diventata, nel 1995, una tappa del cammino ecumenico per i cristiani del Regno Unito, tanto da pensare a un tema comune e alla redazione di un sussidio orientativo per le singole comunit\u00e0. (LZ)\n15 gennaio - STATI UNITI Corte Suprema ripristina requisiti di sicurezza per farmaci abortivi. Plauso dei vescovi\nNegli Stati Uniti, la Corte Suprema ha accolto la richiesta della Food and Drug Administration (Fda) di rispristinare la sua autorit\u00e0 per far rispettare i requisiti sanitari e di sicurezza per il mifepristone, un farmaco per l\u2019aborto chimico. La decisione dei giudici arriva dopo che, il 13 luglio 2020, un magistrato della Corte distrettuale federale del Maryland aveva emesso un\u2019ingiunzione preliminare che impediva alla Fda di far rispettare gli elementi per un uso sicuro del medicinale, consentendone cos\u00ec di fatto l\u2019erogazione, da parte di cliniche e ospedali, anche attraverso l\u2019invio via posta o via corriere. Soddisfazione \u00e8 stata espressa dalla Conferenza episcopale statunitense che,\n[in una nota a firma dell\u2019Arcivescovo Joseph F. Naumann, presidente della Commissione per le attivit\u00e0 pro-vita](https://www.usccb.org/news/2021/us-bishop-chairman-pro-life-activities-welcomes-supreme-court-decision-reinstating-safety), sottolinea: \u201cAccogliamo con favore il ripristino, da parte della Corte Suprema, del ruolo della Fda nel far rispettare gli importanti e duraturi requisiti di salute e sicurezza relativi ai farmaci abortivi chimici\u201d. \u201cIl mifepristone per corrispondenza infatti \u2013 continua la nota - aggrava i rischi e i traumi dell'aborto, incoraggiando le donne a porre fine alla vita dei loro figli nel bagno di casa, spesso senza cure mediche o assistenza\u201d. Ma \u201cquesto processo pericoloso, doloroso ed emotivamente tetro \u2013 sottolinea ancora l\u2019Usccb - porta alla morte di vite innocenti non ancora nate e spesso ha un impatto negativo duraturo sulle donne\u201d. \u201cL'inalienabile dignit\u00e0 delle donne e dei loro figli non nati merita molto di pi\u00f9\u201d, concludono i vescovi. Dopo la decisione della Corte Suprema, ora il dibattito sul tema passa dal livello federale a quello nazionale e si sposta presso la Corte d\u2019Appello degli Stati Uniti. (IP)\n15 gennaio - BRASILE #coronavirus. Accorato appello dell\u2019Arcivescovo di Manaus: alla gente manca l\u2019ossigeno\nCon un accorato appello lanciato attraverso\n[un videomessaggio,](https://youtu.be/2iaO6GIziwA) l\u2019Arcivescovo di Manaus, in Brasile, Monsignor Leonardo Steiner, chiede che venga fornito ossigeno alla popolazione, sempre pi\u00f9 provata dalla pandemia da Covid-19 nelle regioni dell\u2019Amazzonia e della Roraima. \u201cNella prima ondata dell\u2019emergenza sanitaria \u2013 sottolinea il presule \u2013 le persone sono morte per mancanza di informazione, di posti-letto negli ospedali e nelle unit\u00e0 di terapia intensiva. Ma oggi, nell\u2019attuale seconda ondata, si muore anche, per quanto possa sembrare incredibile, per mancanza di ossigeno\u201d, sempre pi\u00f9 carente nelle strutture sanitarie. Per questo, Monsignor Steiner implora: \u201cPer l\u2019amor di Dio, mandateci ossigeno, dateci ossigeno. La gente non pu\u00f2 continuare a morire cos\u00ec\u201d. Dall\u2019Arcivescovo di Manaus anche l\u2019invito a tutti i fedeli a \u201clasciare da parte i negazionismi, la politica che divide e corrompe, il profitto come priorit\u00e0\u201d, per dare spazio, invece, \u201cal servizio nei confronti di tutta l\u2019umanit\u00e0\u201d, un servizio da porre in atto anche grazie alla \u201cforza spirituale\u201d di ciascuno. Infine, Monsignor Steiner sottolinea l\u2019importanza di attenersi alle linee-guida anti-contagio: \u201cRispettiamo il distanziamento sociale \u2013 spiega \u2013 indossiamo la mascherina, non trascuriamo la nostra salute, perch\u00e9 siamo in un momento difficile, su una strada quasi senza uscita\u201d. (IP)\n15 gennaio - POLONIA Giornata Vita consacrata. Vescovi: occasione per ringraziare Chiesa e mondo per nuove vocazioni\nLa pandemia da Covid-19 non permetter\u00e0, quest\u2019anno, grandi celebrazioni a livello diocesano per la Giornata mondiale della Vita consacrata che ricorre il prossimo 2 febbraio, festa della Presentazione del Signore. Per questo, la Conferenza episcopale polacca (Kep) esorta i consacrati a vivere l\u2019evento soprattutto nelle parrocchie. L\u2019invito arriva attraverso\n[una lettera di Monsignor Jacek Kici\u0144ski](https://episkopat.pl/bp-kicinski-zaprosil-osoby-konsekrowane-do-uczestnictwa-w-uroczystosciach-lokalnych-dn-2-lutego/), presidente del Comitato per gli Istituti di vita consacrata e le Societ\u00e0 di vita apostolica della Kep, il quale ricorda, in primo luogo, che la Giornata \u00e8 \u201cun\u2019occasione speciale per ringraziare la Chiesa e il mondo per la grazia di una vocazione e per chiedere vocazioni nuove e fedeli al Vangelo\u201d. Quindi, il suggerimento del presule a tutti i membri delle comunit\u00e0 religiose affinch\u00e9 vivano la ricorrenza nelle parrocchie, proponendo anche ai singoli parroci un momento pubblico per rinnovare la professione religiosa. Tale momento \u2013 \u00e8 la proposta di Monsingor Kici\u0144ski \u2013 potr\u00e0 tenersi durante la Santa Messa del giorno. \u201cSarebbe bene \u2013 scrive ancora il vescovo polacco \u2013 che voi consacrati e consacrate condivideste, in quell\u2019occasione, il carisma della vostra Congregazione o del vostro Istituto dando ai fedeli testimonianza della vostra vocazione\u201d. Infine, il presule ringrazia tutte le persone consacrate per la \u201cloro presenza e la loro preghiera\u201d. Da ricordare che quest\u2019anno la Giornata mondiale della Vita consacrata assume un valore peculiare, poich\u00e9 vede la sua 25.ma edizione: fu celebrata, infatti, per la prima volta nel 1997, per volere di San Giovanni Paolo II. \u201cLa celebrazione di questa Giornata \u2013 disse l\u2019allora Pontefice nel Messaggio del 6 gennaio 1997 con cui istituiva la ricorrenza - vuole aiutare l'intera Chiesa a valorizzare sempre pi\u00f9 la testimonianza delle persone che hanno scelto di seguire Cristo da vicino mediante la pratica dei consigli evangelici e, in pari tempo, vuole essere per le persone consacrate occasione propizia per rinnovare i propositi e ravvivare i sentimenti che devono ispirare la loro donazione al Signore\u201d. (IP)\n15 gennaio - GERMANIA 4-5 febbraio, conferenza on line sul Cammino sinodale\nContinua il cammino sinodale della Conferenza episcopale tedesca (Dbk), voluto dai vescovi in risposta alla crisi provocata dalla pubblicazione di uno studio sugli abusi sessuali di minori da parte di alcuni membri del clero nelle diocesi nazionali. Dopo la prima Assemblea svoltasi a gennaio 2020 a Francoforte sul Meno e le Conferenze regionali dello scorso settembre, si apre ora una seconda fase. Il 4 e 5 febbraio, infatti, si terr\u00e0 un nuovo incontro al quale prenderanno parte, oltre ai membri dell'Assemblea sinodale, anche i componenti dei Forum sinodali e gli osservatori dei Paesi vicini e della comunit\u00e0 ecumenica. A causa della pandemia da Covid-19, la riunione si terr\u00e0 in modalit\u00e0 virtuale e rifletter\u00e0 sulle misure adottate e da adottare contro gli abusi. \u201cLa conferenza on line \u2013\n[si legge sul sito web della Dbk](https://www.dbk.de/presse/aktuelles/meldung/online-konferenz-des-synodalen-weges-am-4-5-februar-2021) \u2013 \u00e8 da intendersi come un passo intermedio verso un lavoro ulteriore da svolgersi nei relativi Forum sinodali tematici\u201d. Istituiti nel 2019, tali Forum hanno avuto l\u2019incarico di approfondire alcuni argomenti specifici: \u201cPotere, partecipazione e separazione dei poteri della Chiesa\u201d; \u201cLa morale sessuale\u201d; \u201cLa forma di vita sacerdotale\u201d e \u201cLe donne nei servizi e ministeri della Chiesa\u201d. Inoltre, obiettivo del prossimo incontro di febbraio \u00e8 quello di \u201cprendere nota in modo pi\u00f9 dettagliato delle impressioni degli osservatori esterni e della comunit\u00e0 ecumenica\u201d. Prima dell\u2019inizio dei lavori, \u00e8 prevista una conferenza stampa on line che sar\u00e0 tenuta, il 4 febbraio alle 15.30, dalla presidenza del Cammino sinodale che include Monsignor Georg B\u00e4tzing, alla guida della Dbk. (IP)\n15 gennaio - FILIPPINE Vaccino anti-Covid. Vescovi: dare priorit\u00e0 alle persone a rischio, come medici e anziani\n\u201cSarebbe una tragedia morale\u201d se i medici, gli infermieri, gli anziani e tutte le persone pi\u00f9 a rischio non avessero la priorit\u00e0 nell\u2019accesso alla vaccinazione anti-Covid: \u00e8 quanto dichiara,\n[in una nota](https://cbcpnews.net/cbcpnews/pastoral-statement-on-potential-covid-19-vaccines-in-the-philippines/), Monsignor Ricardo Bacay, presidente dell\u2019Ufficio di Bioetica della Conferenza episcopale delle Filippine (Cbcpnews). \u201cDopo quasi un anno di sofferenza per le devastazioni provocate dalla pandemia, sia in termini di perdita di vite umane che di disastro economico \u2013 scrive il presule \u2013 rendiamo grazie a Dio per il fatto che gli scienziati abbiano trovato il vaccino\u201d contro il coronavirus. Per questo, a nome della Chiesa cattolica nazionale, Monsignor Bacay esorta il governo di Manila a \u201cprocurarsi ed a distribuire il vaccino in tutto il Paese\u201d, dando vita ad una \u201cunica campagna di vaccinazione\u201d pensata, in primo luogo, per le persone pi\u00f9 vulnerabili e a rischio. Gratitudine, poi, viene espressa all\u2019esecutivo nazionale che \u201cha tenuto in considerazione i poveri per la campagna di vaccinazione\u201d. Essi, infatti, \u201csono amati dal Signore \u2013 sottolinea Monsignor Bacay \u2013 e devono essere particolarmente protetti perch\u00e9 la loro indigenza li rende vulnerabili alle infezioni e alle malattie gravi\u201d. Al contempo, pur riconoscendo che \u201cogni singola persona deve essere lasciata libera di decidere se farsi vaccinazione o meno\u201d, con \u201cla piena consapevolezza dell\u2019obbligo di evitare di essere uno strumento di contagio e di diffusione del virus\u201d, i vescovi di Manila sottolineano che la fine della pandemia si avr\u00e0 \u201csolo se un numero sufficiente di filippini sar\u00e0 vaccinato\u201d. Per questo, l\u2019intera popolazione viene esortata \u201call\u2019immunizzazione\u201d. Quanto alle preoccupazioni etiche dovute al fatto che alcuni vaccini anti-Covid sono stati prodotti utilizzando cellule derivanti da tessuti fetali abortiti negli anni \u201960, la Cbcp ricorda quanto affermato, recentemente, dalla [Congregazione per la Dottrina della fede](https://www.vaticannews.va/it/vaticano/news/2020-12/conregazione-dottrina-fede-vaccini-morale-coronavirus.html), ovvero che, quando per diversi motivi non sono disponibili vaccini contro il coronavirus \u201ceticamente ineccepibili\u201d, \u00e8 \u201cmoralmente accettabile\u201d vaccinarsi con quelli che hanno usato linee cellulari provenienti da feti abortiti. Un ringraziamento speciale, poi, i presuli filippini lo rivolgono agli scienziati che con \u201cun arduo lavoro\u201d, \u201channo messo a disposizione la loro esperienza al benessere degli esseri umani e alla protezione dal flagello della malattia\u201d. Infine, levando preghiere per i defunti e per tutti coloro che \u201cin prima linea e con coraggio, hanno servito il prossimo in questi terribili mesi\u201d, la Chiesa filippina affida i fedeli alla protezione di San Giuseppe, colui che \u201cha salvato Ges\u00f9 e Maria\u201d. (IP)\n15 gennaio - INDONESIA Gli aiuti della Caritas per le vittime del sisma, le parrocchie accolgono gli sfollati\nSono decine le vittime e centinaia i feriti del violento sisma verificatosi, nella notte, nella parte occidentale dell\u2019isola di Sulawesi, in Indonesia. La scossa pi\u00f9 forte \u00e8 stata di livello 6.2 della Scala Richter. Almeno tre le frane che hanno travolto diversi villaggi, intrappolando molte persone sotto le macerie, mentre la mancanza di elettricit\u00e0 rende difficile gli aiuti e le comunicazioni. Immediati gli aiuti della Caritas nazionale: \u201cLe parrocchie locali di Mamuju e Poliwali - spiega padre Fredy Rante Taruk, direttore della Caritas Indonesia - hanno deciso di aprire subito un Centro di emergenza per l\u2019accoglienza degli sfollati che sono gi\u00e0 15mila\u201d, mentre numerosi volontari si sono recati \u201csui luoghi pi\u00f9 colpiti per raccogliere informazioni e dati e capire cosa serva\u201d. I soccorsi sono resi pi\u00f9 difficili anche dalla pandemia da Covid-19: l\u2019Indonesia \u00e8, infatti, \u00e8 il Paese pi\u00f9 a rischio di tutto il Sudest asiatico, con quasi 900mila casi di coronavirus e pi\u00f9 di 25mila morti. Fortunatamente, gli aiuti arrivano anche da altri Paesi: la Caritas Italiana, infatti, che da anni lavora in Indonesia in sinergia con la sua omologa locale, ricorda che si pu\u00f2 contribuire a sostenere i soccorsi in Indonesia seguendo tutte le indicazioni riportate sul sito web\n[www.caritas.it](http://www.caritas.it/). \u201c\u00c8 fondamentale \u2013 afferma l\u2019organismo caritativo - che ogni sforzo venga fatto per assicurare la massima tempestivit\u00e0 nel raggiungere le zone pi\u00f9 periferiche e le comunit\u00e0 pi\u00f9 vulnerabili\u201d, \u201cnella speranza che il bilancio delle vittime e dei danni non debba aggravarsi ulteriormente con il passare delle ore\u201d. (IP)\n15 gennaio - PORTOGALLO Nuovo lockdwn. Vescovi sospendono cresime, comunioni e matrimoni. Restano aperte le scuole\nAnche il Portogallo entra nuovamente in lockdown, per fare fronte alla terza ondata di contagi da Covid-19 all\u2019impennata di ricoveri. La misura \u00e8 stata annunciata gioved\u00ec dal Primo Ministro Ant\u00f3nio Costa ed \u00e8 entrata in vigore oggi, 15 gennaio. I vescovi portoghesi hanno di conseguenza deciso di sospendere, sempre a partire da oggi, tutte le cresime, comunioni e matrimoni. Lo ha reso noto\n[comunicato del Consiglio permanente](http://www.conferenciaepiscopal.pt/v1/comunicado-do-conselho-permanente-da-cep-sobre-o-novo-confinamento-c-audio/) della Conferenza episcopale (Cep) pubblicato sul sito dell\u2019episcopato. \u201cLa gravissima situazione della pandemia in questo momento esige da tutti noi un\u2019accresciuta responsabilit\u00e0 e solidariet\u00e0 nella lotta al Coronavirus, contribuendo a a superare la crisi con il massimo impegno\u201d, spiega la nota. Nel disporre il nuovo confinamento il Governo di Lisbona ha peraltro autorizzato la celebrazione delle Messe e dei funerali in presenza che potranno dunque continuare, ma nel rispetto dei protocolli sanitari emanati lo scorso 8 maggio che prevedono la partecipazione di un numero ristretto di persone. Altre celebrazioni, come i battesimi, le cresime e i matrimoni saranno invece sospesi fino al momento opportuno \u201cquando la situazione sanitaria lo permetter\u00e0\u201d, si legge nella nota del Consiglio permanente, che precisa che i corsi di catechismo in presenza potranno continuare solo se \u00e8 possibile rispettare i requisiti sanitari. \u201cAltrimenti, si dovranno svolgere in formato digitale o essere annullati\u201d. La stessa raccomandazione vale per le altre attivit\u00e0 pastorali. \u201cLa nostra celebrazione della fede ci apre al Dio della misericordia ed esprime un impegno solidale con gli sforzi di tutti coloro che cercano di ridurre al minimo la sofferenza, generando nuova speranza che, oltre ai vaccini, d\u00e0 senso e si prende cura della vita in tutte le sue dimensioni\u201d, sottolinea in conclusione il Consiglio permanente della Cep. Il nuovo decreto ministeriale ha escluso dalla chiusura le scuole. Una decisione salutata con favore dall\u2019Associazione delle scuole cattoliche portoghesi (Apec). Secondo il presidente Fernando Magalh\u00e3es, \u00e8 acclarato che grazie, alle misure adottate contro il contagio, le scuole sono luoghi sicuri, anche se - ha precisato [in un\u2019intervista all\u2019agenzia dei vescovi portoghesi Ecclesia](https://agencia.ecclesia.pt/portal/covid-19-presidente-da-associacao-portuguesa-de-escolas-catolicas-apoia-decisao-de-manter-estabelecimentos-abertos/) - non bisogna trascurare quanto accade prima di arrivare a scuola. Nell\u2019intervista Magalh\u00e3es spiega che i dirigenti scolastici lavorano in stretta collaborazione con le autorit\u00e0 sanitarie per gestire i casi Covid-19 che si verificano negli istituti: \u201cNon viviamo fuori dal mondo: se il contesto della societ\u00e0 ha casi, \u00e8 naturale che tutte le istituzioni ne abbiano. Quello che fa la differenza \u00e8 anche il modo in cui ne parliamo con i ragazzi, con le famiglie, con il corpo docente\u201d, ha osservato il presidente dell\u2019Apec, evidenziando che compito della scuola \u00e8 \"la formazione integrale della persona che va oltre l\u2019insegnamento delle lettere e dei numeri\". In questo senso, \u201cil modo in cui le scuole hanno risposto \u00e8 esemplare sotto diversi punti di vista\u201d, ha concluso. Nella giornata di ieri il Portogallo ha registrato 10.698 nuovi contagi portando il totale a 518.000 casi con 8.384 morti. (LZ)\n15 gennaio - MONDO Salvato dalla persecuzione nazista, grazie alla Chiesa. La testimonianza di Leone Pontecorvo\n\u201cUn\u2019esperienza che non dimenticher\u00f2 mai, che mi ha segnato nella vita e rafforzato nell\u2019identit\u00e0 ebraica\u201d. Leone Pontecorvo, 86 anni, ebreo, descrive cos\u00ec a Vatican News i nove mesi trascorsi al riparo dalle persecuzioni naziste nel Convento delle Suore Oblate del Sacro Cuore di Ges\u00f9 a Roma. All\u2019epoca aveva otto anni. Era l\u2019ottobre 1943. Con il fratellino minore Bruno di 4 anni, fu accolto nell\u2019istituto maschile gestito dalle religiose: il loro cognome per quel periodo divenne Buoncristiani. Il padre di Leone riusc\u00ec ad ottenere e falsificare i documenti di identit\u00e0 di una famiglia deceduta sotto i bombardamenti di Cassino. Solo la madre superiora e la direttrice della scuola erano al corrente della verit\u00e0. Nessun altro. La custodirono gelosamente. \u201cFurono eccezionali: noi eravamo come tutti gli altri bambini\u201d, ricorda Pontecorvo. Subito i due bambini si adattarono alle rigide regole del convento: sveglia all\u2019alba, acqua fredda per lavarsi, studio, preghiera, ma anche tanta umanit\u00e0 e momenti di svago. Leone, divenuto Cino Buoncristiani, si fece addirittura promotore di un torneo di football all\u2019interno delle mura del collegio. Neanche il fratellino si annoi\u00f2 mai: diede vita con i coetanei dell\u2019asilo ad un singolare \u201cce l\u2019ho, mi manca\u201d. Oggetto dello scambio: non le figurine dei calciatori, ma i santini disponibili in grandi quantit\u00e0 nella casa delle suore. Nonostante l\u2019apprensione per la sorte dei genitori, nascosti a loro volta in una stanza murata in un appartamento di amici cristiani, la vita della scuola coinvolse e distrasse i due bambini. \u201cDopo le prime settimane \u2013 prosegue - mi ero adattato a tutte le regole della vita del convento. Dalla recita delle preghiere in latino, al servire la messa\u201d. Leone \u2013 Cino si distinse, tra i pi\u00f9 bravi del collegio: \u201cOsservando le raccomandazioni dei miei genitori volli recitare al meglio quella finzione, al punto che divenni il pi\u00f9 bravo tra i chierichetti: in due occasioni importanti come il Natale e la Pasqua \u2013 racconta \u2013 fui chiamato a servire messa accanto al vescovo. Fui scelto io tra oltre cinquanta bambini cattolici della scuola\u201d. \u201cUna letterina scritta ai miei genitori in occasione della Pasqua\u2013 ricorda ancora \u2013 \u00e8 la lettera di un bambino cattolico al cento per cento. Ma non ricevemmo mai pressioni per convertirci al cristianesimo\u201d. Tanti e vivi nella memoria i ricordi di Pontecorvo: da quelli pi\u00f9 belli come il volto, \u201cuno dei pi\u00f9 belli che abbia mai visto\u201d, di una suora che amorevolmente si prese cura di lui quando era a letto malato con un febbrone, a quelli pi\u00f9 drammatici. Un giorno risalendo le scale del convento, trov\u00f2 una signora che tratteneva per un braccio il fratellino dicendogli: \u201cIo lo so chi sei. Tu non sei Bruno Buoncristiani, sei Bruno Pontecorvo! Io sono come te!\u201d. Subito Leone intervenne, liberando il piccolo in lacrime dalla presa della donna. \u201cProbabilmente sar\u00e0 stata ebrea anche lei, scapp\u00f2 via e da quel giorno non l\u2019ho pi\u00f9 vista\u201d. Lacrime, di commozione, i due bambini le versarono dopo la Liberazione quando il 4 giugno 1944 dovettero lasciare la casa delle Suore Oblate. Il cuore di Leone \u00e8 ancora colmo di gratitudine nei confronti delle religiose. Non le ha pi\u00f9 riviste. \u201cTra tante polemiche, mi sono sempre schierato dalla parte di Pio XII: il Papa apr\u00ec le porte di tutti i conventi. Diede disposizione di offrire aiuto agli ebrei. Solo a Roma ne furono protetti 5mila\u201d. Pontecorvo, pur confidando di non comprendere da un punto di vista storico la scelta di Papa Pacelli di agire in modo silenzioso, riconosce: \u201cPio XII merita le pi\u00f9 grandi lodi e gratitudini del mondo. L\u2019ospitalit\u00e0 da lui disposta per gli ebrei all\u2019interno di chiese, conventi e monasteri \u00e8 stata straordinaria\u201d. (PO)\n15 gennaio - SUDAFRICA 19-22 gennaio, Plenaria vescovi in modalit\u00e0 virtuale\nCresce, in Sudafrica, l\u2019allarme per l\u2019aumento dei contagi da Covid-19 che, ad oggi, fanno registrare oltre 1 milione di casi e pi\u00f9 di 35mila decessi. A destare preoccupazione \u00e8, in particolare, la variante sudafricana del virus, identificata come \u201c501.V2\u201d. In osservanza alle misure restrittive stabilite dallo Stato, quindi,\n[la Conferenza episcopale nazionale (Sacbc)](http://sacbc.org.za/sacbc-online-plenary-meeting-and-postponement-of-some-events/13762/) ha stabilito di tenere in modalit\u00e0 virtuale la sua prossima Assemblea Plenaria, che avr\u00e0 luogo on line dal 19 al 22 gennaio. \"Alla luce dell'attuale impennata di coronavirus e delle restrizioni imposte dal Capo dello Stato, Cyril Ramaphosa, nonch\u00e9 nell'incertezza di ci\u00f2 che accadr\u00e0 nel corso di questo mese \u2013 si legge in una nota ufficiale - i vescovi della Conferenza dei vescovi cattolici dell'Africa australe hanno deciso di tenere un'Assemblea Plenaria virtuale, diversamente dall\u2019incontro in presenza annunciato in precedenza\u201d. Contestualmente, si informa che l\u2019insediamento di Monsignor Xolelo Thaddeus Kumalo, nominato il 25 novembre vescovo di Witbank, non si terr\u00e0 il 24 gennaio, ma in una nuova data ancora da stabilire. La pandemia costringe a rinviare a data da destinarsi l\u2019ordinazione episcopale del vescovo eletto di Rustenberg, Robert Mphiwe. Dal 28 dicembre il Sudafrica\u00e8 tornato in lockdown di livello tre, il che implica la sospensione di tutti gli incontri, compresi quelli nei luoghi di culto. Le chiese sono state nuovamente chiuse e le Messe con concorso di popolo vietate. Tali misure sono valide fino ad oggi, 15 gennaio; ora si attendono nuove decisioni a livello governativo. (IP)\n15 gennaio - BANGLADESH Grande incendio nel campo per rifugiati Rohingya a Cox's Bazar: il sostegno della Caritas\nUn enorme incendio ha devastato il campo per i rifugiati Rohingya di Nayapara, nel distretto meridionale di Cox's Bazar, il 14 gennaio, distruggendo pi\u00f9 di 500 abitazioni e lasciando circa 3.500 rifugiati senza un tetto. Non sono riportati morti, ma diverse persone - si legge su UCA News - sono rimaste ferite prima che l'incendio venisse domato, secondo quanto riferito da un funzionario della Commissione statale per il soccorso e il rimpatrio dei rifugiati (RRRC). La causa dell'incendio \u00e8 ancora sconosciuta. Le autorit\u00e0 statali e le associazioni di beneficenza, tra cui la Caritas, si sono precipitate a sostenere migliaia di persone presenti nel campo. I circa 3.500 senzatetto sono stati portati in alcuni centri educativi per bambini, dove hanno ricevuto cibo, vestiti e medicine. Un funzionario di Caritas Bangladesh, Inmanuel Chayan Biswas, ha riferito ad UCA News che l\u2019organizzazione cattolica far\u00e0 di tutto per aiutare a ricostruire le abitazioni dei rifugiati. \"L'incendio \u00e8 stato abbastanza grande, ma con gli sforzi di tutti \u00e8 stato domato velocemente. Purtroppo, tutti gli effetti personali dei poveri sono spariti\u201d, ha spiegato, ed ora \u201cil governo e le Ong stanno collaborando per ricostruire i loro alloggi\". Biswas ha aggiunto che l\u2019anno scorso sono bruciate negli incendi almeno 400 abitazioni e che quindi la Caritas e altre organizzazioni non governative stanno lavorando in programmi di sensibilizzazione affinch\u00e9 i Rohingya riescano a proteggersi dagli incendi. Cox's Bazar ospita dal 2017 oltre un milione di musulmani Rohingya, fuggiti da una campagna di repressione militare nello Stato di Rakhine in Myanmar. Nonostante il Bangladesh e il Myanmar abbiano concordato nel 2018 di avviare il rimpatrio di centinaia di migliaia di Rohingya, nessuno di loro \u00e8 ancora tornato in Myanmar, mancando le condizioni di sicurezza sufficienti e necessarie a favorirlo. (AP)\n15 gennaio - ITALIA Il cardinale Bassetti sulla crisi politica italiana: \u00e8 tempo di costruttori ma anche tempo di speranza\nTornato a Roma, nella sede della Conferenza Episcopale, dopo essersi rimesso dal Covid-19, questa mattina il cardinale Gualtiero Bassetti, ha incontrato i direttori dei media Cei. Conversando con loro, riferisce un comunicato, il presidente della Conferenza episcopale si \u00e8 soffermato sull\u2019attualit\u00e0 italiana: \u201cSono ore d\u2019incertezza per il nostro Paese. In questo momento guardiamo con fiducia al Presidente della Repubblica che con saggezza sapr\u00e0 indicare la strada meno impervia\u201d. Per il porporato le parole pronunciate dal presidente Mattarella nel messaggio di fine anno sono un forte stimolo. \u201cNon viviamo in una parentesi della storia. Questo \u00e8 tempo di costruttori - ha aggiunto - questo \u00e8 anche tempo di speranza! Ci attendono mesi difficili in cui ricostruire le nostre comunit\u00e0\u201d. Il presidente della Conferenza episcopale ha detto inoltre che si deve \u201cpuntare a uscire dall\u2019emergenza sanitaria e alle fondamenta di una nuova stagione che non lasci indietro nessuno\u201d. Il cardinale Bassetti ha colto inoltre l\u2019occasione per esprimere a tutti gli organi d\u2019informazione, gratitudine per la vicinanza e l\u2019attenzione dimostrate durante il suo ricovero. (TC)\n15 gennaio - REGNO UNITO Il 17 gennaio in Inghilterra e Galles Domenica della Pace dedicata al tema della cultura della cura\nIl 17 gennaio la Chiesa inglese e gallese celebrer\u00e0 la Domenica della Pace. La ricorrenza - riporta il\n[sito dei vescovi -](https://www.cbcew.org.uk/peace-sunday-2021/) viene celebrata annualmente in Inghilterra e Galles nella terza domenica di gennaio per riflettere sul tema proposto dal Papa per la Giornata mondiale della pace. Il materiale viene fornito tradizionalmente dal segretariato nazionale di Pax Christi. Quest\u2019anno dunque l\u2019appuntamento sar\u00e0 un\u2019occasione per approfondire il Messaggio di Francesco per la 54.ma Giornata della pace dedicata alla \u201cCultura della cura come percorso di pace\u201d, in cui, alla luce dell\u2019attuale emergenza globale del Covid-19, il Papa esorta i responsabili delle organizzazioni internazionali e dei governi, del mondo economico e di quello scientifico, della comunicazione sociale e delle istituzioni educative a prendere in mano la \u201cbussola\u201d dei principi della Dottrina sociale della Chiesa per affrontare le grandi crisi del nostro tempo: dalle guerre, ai cambiamenti climatici, alle ingiustizie sociali. Temi che vedono da sempre impegnati in prima linea Pax Christi, sottolinea il presidente nazionale dell\u2019organizzazione, monsignor Malcolm McMahon, arcivescovo di Liverpool e vice-presidente della Conferenza episcopale inglese e gallese (Cbcew) che, in una lettera in vista della Giornata di domenica, esorta tutte le parrocchie a sostenere la sua opera organizzando collette e offrendo donazioni. \u201cIl messaggio cristiano di pace, attraverso la riconciliazione, la giustizia e la nonviolenza, pu\u00f2 offrire speranza e orientamento in questi tempi\u201d, sottolinea il presule. Molte diocesi nel Regno Unito si stanno dando da fare per promuovere la Domenica della Pace sui loro siti web e nelle loro parrocchie. Alcune sono particolarmente creative, come la parrocchia di Our Lady and St Edmund of Abingdon, nella diocesi di Portsmouth che affigger\u00e0 al proprio ingresso uno striscione la parola \"Pace\" in diverse lingue. Sul sito di [https://paxchristi.org.uk/](https://paxchristi.org.uk/) ha messo a disposizione il Messaggio di Papa Francesco per la 54.ma Giornata mondiale della Pace, sussidi liturgici, varie proposte e suggerimenti per la Giornata di domenica e materiale informativo sulle attivit\u00e0 e iniziative dell\u2019organizzazione. (LZ)\n15 gennaio - MONDO Il 25 gennaio preghiera mondiale on line del Wcc a conclusione della Settimana per l\u2019unit\u00e0 dei cristiani\nIl Consiglio Mondiale delle Chiese (Wcc) invita la famiglia ecumenica di tutto il mondo a unirsi on line in preghiera il 25 gennaio, ultimo giorno della Settimana di preghiera per l\u2019unit\u00e0 dei cristiani, alle 14 CET su oikoumene.org/live. A convocare tutti i cristiani, in una lettera, \u00e8 il segretario generale facente funzione del WCC, il reverendo Ioan Sauca. \u201cPoich\u00e9 le restrizioni dovute alla pandemia di coronavirus rendono difficile riunirsi fisicamente in molti luoghi, questa celebrazione online globale ci consentir\u00e0 di pregare insieme ovunque ci troviamo\u201d scrive. La Settimana di preghiera per l\u2019unit\u00e0 dei cristiani inizier\u00e0 il 18 gennaio, e il tema di quest\u2019anno \u00e8 \u201cRimanete nel mio amore: produrrete molto frutto\u201d. \u201cQuando ci riuniamo in preghiera, lo facciamo come affermazione ed espressione della nostra comune vocazione a pregare per l\u2019unit\u00e0 dei cristiani e la riconciliazione della nostra famiglia umana - aggiunge il reverendo Sauca -. Questo tempo di preghiera sar\u00e0 anche un\u2019occasione per conoscere la Preghiera del Pellegrino, il nuovo volume per il Ciclo ecumenico di preghiera. Questo libro di risorse, che integra quanto disponibile on line su\n[www.oikoumene.org/prayer-cycle](http://www.oikoumene.org/prayer-cycle) - spiega il reverendo Sauca - ci assister\u00e0 ogni settimana nel nostro impegno a pregare con e per i popoli e le Chiese del mondo. Il reverendo Sauca conclude la sua lettera ribadendo che la preghiera \u00e8 uno dei frutti che nasce dal dimorare nell\u2019amore di Cristo e auspicando che l\u2019appuntamento del 25 gennaio possa rinnovare l\u2019impegno all\u2019invito a \u201cpregare incessantemente\u201d rivolto da San Paolo ai Tessalonicesi (1, 5-17). (TC)\n15 gennaio - BOSNIA ED ERZEGOVINA Nuovi appelli per i migranti del campo di Lipa: monsignor Komarica e Caritas Italiana chiedono interventi immediati\nL\u2019emergenza per i migranti bloccati del campo di Lipa, nel nord-ovest della Bosnia e Erzegovina, si aggrava sempre di pi\u00f9 e la Caritas Italiana rilancia l\u2019appello del vescovo di Banja Luka, monsignor Franjo Komarica, che chiede ai politici di \u201clavorare insieme, con l\u2019aiuto materiale della comunit\u00e0 internazionale, per risolvere questa catastrofe umanitaria in modo positivo ed efficace, il prima possibile\u201d. Abbondanti nevicate e temperature che scendono fino a -10\u00b0C stanno mettendo a rischio la vita di circa 900 persone che vivono nel campo in condizioni assai precarie. Ad oggi l\u2019esercito bosniaco ha montato solamente una dozzina di tende non ancora riscaldate che danno riparo notturno a circa met\u00e0 di queste persone, mentre l\u2019altra met\u00e0 continua a dormire in rifugi improvvisati. Le condizioni igieniche sono disastrose: mancano servizi igienici, acqua potabile, sistema fognario e collegamenti elettrici. Le strade di accesso al campo sono ghiacciate e difficilmente percorribili, e l\u2019altopiano di Lipa \u00e8 di fatto isolato. Caritas Italiana, in collaborazione con altre realt\u00e0 non profit presenti sul posto, \u00e8 impegnata nella distribuzione di cibo e di abbigliamento invernale (scarpe, giacche a vento, sciarpe, cappelli) e soprattutto di legna da ardere, per consentire ai migranti di scaldarsi. Gli aiuti sono resi possibili grazie alla solidariet\u00e0 di singoli e organizzazioni che in questi giorni stanno contribuendo alla raccolta fondi necessaria per l\u2019acquisto di beni essenziali. In un comunicato, Caritas Italiana evidenzia che \u201crimane difficile comprendere la decisione del governo della Bosnia e Erzegovina di trasformare Lipa in un campo permanente, pur sapendo che serviranno molte settimane per raggiungere degli standard minimi di sicurezza, e il rifiuto di ricollocare i migranti in strutture pi\u00f9 pronte e pi\u00f9 adatte all\u2019inverno a seguito anche delle forti proteste delle comunit\u00e0 locali interessate\u201d. L\u2019Unione Europea ha chiesto che a Lipa vengano rispettati i diritti umani ed ha stanziato nuovi fondi, oltre quelli gi\u00e0 messi a disposizione, per poter migliorare le condizioni del campo, ma senza un esito concreto immediato. Caritas Italiana lancia per questo, ancora una volta, l\u2019allarme per l\u2019estrema drammaticit\u00e0 della situazione. \u201cNon si pu\u00f2 pi\u00f9 aspettare - sottolinea don Francesco Soddu, direttore di Caritas Italiana - \u00e8 assolutamente urgente fare ogni sforzo per garantire un\u2019accoglienza dignitosa e sicura, rafforzare l\u2019assistenza umanitaria a Lipa e in tutti gli altri campi profughi della Bosnia e Erzegovina\u201d. Per Caritas Italiana \u201c\u00e8 necessario far cessare le prassi di respingimenti violenti sulla frontiera bosniaco-croata e ridiscutere le procedure e le politiche migratorie del Paese e della regione, \u201csviluppare un sistema che tuteli maggiormente la vita e i diritti delle persone in transito o dei richiedenti asilo\u201d e \u201cprocedure pi\u00f9 snelle e sicure per il transito verso l\u2019Unione Europea dei migranti, soprattutto di quelli in condizioni pi\u00f9 vulnerabili, anche grazie a nuovi corridoi umanitari\u201d. Chi percorre la Rotta Balcanica \u00e8 infatti spesso in fuga da scenari di guerra e persecuzione, e, conclude il comunicato di Caritas Italiana, ha pieno diritto alla protezione internazionale lungo il proprio percorso migratorio. (TC)\n15 gennaio - PORTOGALLO Nuove misure restrittive nelle Azzorre. Il parroco di Ponta Gar\u00e7a parla della necessit\u00e0 di comunicare speranza alla popolazione\nIl governo regionale delle Azzorre ha annunciato nuove misure restrittive, dalla mezzanotte di oggi fino al 22 gennaio, per combattere la diffusione della pandemia di Covid-19 sull'isola di S\u00e3o Miguel, tra cui il confinamento, nel villaggio di Rabo de Peixe, comune di Ribeira Grande, e nella parrocchia di Ponta Gar\u00e7a, comune di Vila Franca do Campo. Il parroco di Ponta Gar\u00e7a, padre Tiago Ted\u00e9u, parlando con Ecclesia, ha sottolineato la necessit\u00e0 in questo momento di comunicare speranza e fiducia nella popolazione, estremamente preoccupata per il suo futuro. \"Nonostante il senso di responsabilit\u00e0, la gente ha paura di quello che ci aspetta\", ha affermato il sacerdote, raccontando i timori espressi dai suoi parrocchiani sui social network e sul sito web della parrocchia. \"Dobbiamo unirci come cristiani e avere parole di speranza e di incoraggiamento per coloro che sono contagiati da questo virus e per le loro famiglie, per coloro che stanno vivendo le maggiori difficolt\u00e0 in questo momento\", ha spiegato. Il sacerdote, invitando le persone a proteggersi e a rispettare le misure restrittive volte a contenere la diffusione del virus, ha comunicato ai cattolici che le celebrazioni eucaristiche in chiesa, a Vila Franca do Campo, fino al 23 gennaio, saranno sospese e trasmesse solo online. Ha poi voluto ricordare come, in questi mesi, la Chiesa abbia sempre agito esemplarmente, nel pieno rispetto dei protocolli sanitari, organizzando nelle parrocchie due squadre, una impegnata nell'accoglienza dei fedeli e un\u2019altra impegnata a disinfettare la chiesa prima e dopo le celebrazioni. (AP)\n15gen21 LIBANO I francescani di Tripoli Al-Mina al fianco di cristiani e musulmani in difficolt\u00e0 a causa della pandemia\nVNS \u2013 15gen21 \u2013 Dal convento San Francesco di Tripoli Al-Mina, in Libano, aiuti alle famiglie in difficolt\u00e0 a causa dell\u2019emergenza coronavirus. Da qualche mese, riferisce la Custodia di Terra Santa, la comunit\u00e0 francescana, che offre un supporto alla vita pastorale dei cristiani non solo latini, ma anche di altri riti, oltre che alla comunit\u00e0 di migranti filippini, a sostegno dei pi\u00f9 bisognosi, ha promosso la distribuzione di pacchi alimentari. \u201cTra i beneficiari, ci sono anche famiglie musulmane - spiega il superiore fr. Quirico Calella -. Se prima della pandemia aiutavamo solo i singoli che venivano a bussarci in convento, oggi cerchiamo di organizzarci con i pacchi alimentari per dare sostegno alle famiglie. La prossima distribuzione sar\u00e0 a inizio febbraio e forniremo a circa 150 famiglie viveri, materiale sanitario e medicine. Aiuteremo chi ha bisogno: libanesi, migranti, rifugiati siriani e palestinesi\u201d. Lo scorso dicembre, \u00e8 stata messa in campo un\u2019altra iniziativa di supporto per l\u2019emergenza sanitaria: una dottoressa italiana ha svolto opera di volontariato nel convento, effettuando, per una settimana, circa cento test sierologici e visite mediche gratuite. A causa delle restrizioni e dei lockdown, diverse attivit\u00e0 si sono per\u00f2 spostate online. Anche il concerto organizzato in occasione della Settimana di preghiera dell\u2019unit\u00e0 dei cristiani il 20 gennaio non potr\u00e0 svolgersi in presenza e sar\u00e0 la televisione libanese Telelumiere a trasmetterlo in diretta. Ad esibirsi nel convento San Francesco sar\u00e0 la cantante musulmana Muna Hallab, accompagnata da uno studente di organo, alla cui formazione ha contribuito la Custodia con una borsa di studio. Il convento San Francesco di Tripoli Al-Mina \u00e8 anche un centro che fornisce, solitamente, servizi di accoglienza con modalit\u00e0 Bed and breakfast, ha un centro sportivo per il calcio, la pallacanestro, la pallavolo, il tennis, il judo e la danza, ed \u00e8 un punto di riferimento per i giovani. Impegnato nella promozione del dialogo con il mondo musulmano, negli ultimi anni ha organizzato incontri di confronto e formazione tra cristiani e musulmani. In occasione della festa musulmana del Ramadan, inoltre, nel convento vengono offerte iftar, cene di condivisione che segnano la fine del digiuno quotidiano osservato dai musulmani fino al calare del sole. Per i cristiani, invece, vengono organizzati incontri mirati alla formazione in un contesto in prevalenza musulmano. \u201cA causa della pandemia abbiamo dovuto limitare le attivit\u00e0 del centro sportivo e per il momento anche il nostro Bed and breakfast \u00e8 chiuso - spiega fr. Calella -. Non abbiamo rinunciato per\u00f2 quest\u2019estate al nostro campo estivo. \u00c8 durato tre settimane e ha visto diversi bambini dai cinque ai dodici anni riunirsi nei nostri locali\u201d. La storia del convento San Francesco di Tripoli Al-Mina affonda le radici nella genesi della presenza francescana in Terra Santa. Sembra sia stato fondato da fr. Elia Da Cortona, il primo frate incaricato da San Francesco di raggiungere la Terra Santa. Fonti francescane raccontano che lo stesso San Francesco, dopo lo storico incontro con il sultano a Damietta nel 1219, torn\u00f2 nell\u2019allora terra di Siria a marzo del 1220, per consolidare i conventi fondati a partire dal 1217. Proprio a Tripoli, dove poi nacque il sobborgo di Al-Mina, i francescani tennero un Capitolo provinciale nel 1255 e questo fa pensare che vi fosse convento fosse ampio e importante. Dopo la distruzione di tale convento nel 1289, ad opera dell\u2019esercito del sultano mamelucco Qalawan, i francescani vennero probabilmente martirizzati. I frati minori della Custodia di Terra Santa tornarono a risiedere a Tripoli solo nel 1582, in un nuovo convento con una chiesa; da l\u00ec assistevano i mercanti europei in transito e i cristiani maroniti della regione. Nel 1852 la Custodia fece stabilire due religiosi a Tripoli Al-Mina, citt\u00e0 che si affaccia sul mare a cinque chilometri a ovest della moderna Tripoli; sei anni dopo furono costruiti il convento dedicato a San Francesco e la chiesa. I frati si prendevano cura di circa duecento fedeli di rito latino e di altri cristiani di rito orientale. Dal 1976, a causa della guerra e di altre difficolt\u00e0, a Tripoli Al-Mina non c\u2019\u00e8 stata una comunit\u00e0 stabile. Il Capitolo custodiale del 2016, per\u00f2, ha deciso di rinfondare una fraternit\u00e0 che \u00e8 quella attualmente attiva. (TC)\n15 gennaio - MONDO Il IV Summit di Halki in formato virtuale su Covid-19 e cambiamenti climatici\nIl Patriarcato ecumenico di Costantinopoli di nuovo in campo per l\u2019ambiente: si terr\u00e0 dal 26 al 28 gennaio il quarto \"Summit di Halki\u201d, convocato dal Patriarca di Costantinopoli Bartolomeo per promuovere una maggiore consapevolezza globale sull\u2019emergenza ambientale e climatica e quindi cambiamenti positivi e costruttivi per la nostra casa comune. L\u2019incontro, che nelle precedenti edizioni ha visto riuniti sull\u2019isola greca leader religiosi, ambientalisti, studiosi, scienziati, imprenditori e giornalisti da tutto il mondo, si terr\u00e0 quest\u2019anno in formato virtuale a causa della pandemia e avr\u00e0 come tema \u201cIl Covid-19 e il cambiamento climatico: convivere e imparare dalla pandemia\u201d. Quali lezioni abbiamo imparato dalla crisi sanitaria? Quali le sue implicazioni per l'assistenza sanitaria? Qual \u00e8 stato l'impatto sulla natura e sull'ambiente? E cosa abbiamo capito della rilevanza e dell'importanza della scienza? A queste e ad altre domande cercheranno di rispondere i partecipanti alla tre-giorni che sar\u00e0 introdotta, come di consueto, dal Patriarca Bartolomeo. La prima giornata di lavori \u2013 riporta il sito\n[halkisummit.com](http://www.halkisummit.com/hs4/)- avr\u00e0 come oggetto l\u2019impatto della pandemia sulla natura. Il nuovo Coronavirus \u00e8 infatti una crisi umana ed ecologica globale, ci ricorda il nostro rapporto fallimentare con il Creato: la perdita di fauna selvatica e degli habitat naturali, cos\u00ec come le ripercussioni di tali perdite sulle comunit\u00e0 pi\u00f9 povere e su quelle indigene sono state aggravate dalla crisi sanitaria. Nello specifico, i partecipanti rifletteranno su cosa ci insegna il cambiamento climatico sul Coronavirus, su come quest\u2019ultimo influisca sul cambiamento climatico, su cosa abbiamo appreso e cosa dobbiamo ancora imparare da questa pandemia o in che modo mitigare i suoi effetti sociali, economici ed ecologici. A parlarne saranno, oltre al Patriarca ecumenico, il professor Bill McKibben, fondatore del movimento [350.org](https://350.org/) e autore di diversi libri su temi ambientali, Shantha Ready Alonso, direttrice esecutiva del movimento ecumenico statunitense Creation Justice Ministries e la professoressa Mary Evelyn Tucker, co-direttrice del Yale Forum on Religion and Ecology. Il focus della seconda giornata sar\u00e0 invece l\u2019importanza della scienza. I rapporti tra la scienza e la politica e tra la scienza e la religione non sono sempre facili, ma la pandemia le ha costrette rapportarsi anche se con qualche resistenza. I relatori analizzeranno dunque come i governi e le Chiese abbiano risposto agli scienziati e alla scienza durante la pandemia, soffermandosi su come il Covid-19 abbia influenzato la scienza e la tecnologia, nonch\u00e9 la nostra percezione della scienza e della religione. Tra i relatori il il metropolita ortodosso Giovanni di Pergamo (Zizioulas). Infine, nella giornata conclusiva, il 28 gennaio, si parler\u00e0 delle implicazioni della pandemia per la salute. Il nuovo Coronavirus colpisce la vita di milioni di persone in tutto il mondo, superando i confini nazionali e le differenze razziali, ha lasciato un segno indelebile sulla salute pubblica, fisica, ma anche mentale. I partecipanti si confronteranno sull'importanza del coordinamento e della collaborazione, a livello nazionale e internazionale, per affrontare la crisi sanitaria, sull\u2019impatto dei lockdown e del distanziamento sociale, su come conciliare salute ed economia, su cosa abbiamo imparato dalla pandemia circa la necessit\u00e0 di prendersi cura delle persone. Da ricordare che il primo Summit di Halki si \u00e8 tenuto nel 2012 sul tema della responsabilit\u00e0 globale e la sostenibilit\u00e0 ambientale. Esso seguiva una lunga serie di simposi internazionali dedicati all\u2019ambiente, che si sono tenuti dal 1995 al 2009 nel Mediterraneo e nel Mar Nero, sui fiumi Danubio e Rio delle Amazzoni, nell\u2019Adriatico e nel Mar Baltico, nell\u2019Artico e lungo il Mississippi e infine ad Atene e nelle isole Saroniche. Ad ispirare il Patriarca Bartolomeo, conosciuto come il \"patriarca verde\u201d, il predecessore Dimitrios a cui si deve l\u2019istituzione, nel 1989, della Giornata di preghiera per la protezione e la conservazione dell\u2019ambiente naturale celebrata il 1.mo settembre, in coincidenza con l\u2019inizio dell\u2019anno ecclesiastico ortodosso. Un\u2019iniziativa poi ripresa dalla Conferenza delle Chiese europee (Cecc) e dal Consiglio mondiale delle Chiese (Wcc) e quindi a Papa Francesco, la cui [Enciclicica \u201cLaudato s\u00ec\u201d](http://www.vatican.va/content/francesco/it/encyclicals/documents/papa-francesco_20150524_enciclica-laudato-si.html) prende spunto proprio dalle iniziative ecologiche di Bartolomeo. L\u2019ultimo Summit di Halki si \u00e8 tenuto nel 2015 e ha visto riuniti una cinquantina di delegati provenienti da oltre 40 istituzioni di tutto il mondo sul tema della formazione teologica e consapevolezza ecologica\u201d. (LZ)\n15 gennaio - SPAGNA Compagnia di Ges\u00f9: corso dal titolo \"Abusi dei minori e delle persone vulnerabili: approccio e intervento negli ambienti ecclesiastici\" dell'Universit\u00e0 Pontificia Comillas di Madrid\nLa Chiesa dinanzi alla necessit\u00e0, sempre pi\u00f9 evidente, di affrontare il problema degli abusi nelle istituzioni che da lei dipendono, che si tratti di abusi di potere, di abusi di coscienza o di abusi sessuali, si sta impegnando, esortata da Papa Francesco, ad assicurare la protezione dei pi\u00f9 vulnerabili e dei minori, e di ogni persona che potrebbe essere coinvolta in forme di abuso a causa della sua posizione di sottomissione a figure di potere. Nell\u2019ambito di questo impegno, la Compagnia di Ges\u00f9 - si legge in un suo comunicato stampa -, attraverso l'Unit\u00e0 Clinica di Psicologia (UNINPSI) dell'Universit\u00e0 Pontificia Comillas di Madrid, impegnata ad assistere le vittime di abusi attraverso la diagnosi e la psicoterapia, ha organizzato un corso di formazione dal titolo \"Abusi dei minori e delle persone vulnerabili: approccio e intervento negli ambienti ecclesiastici\", il cui obiettivo principale \u00e8 quello di affrontare, da un punto di vista psicologico, la formazione nell\u2019accompagnamento delle vittime e nella capacit\u00e0 di individuare gli abusanti ed intervenire adeguatamente. Un corso di 65 ore, di cui 60 in presenza e 5 di moduli online, i cui destinatari sono tutti coloro che operano nell\u2019ambito della formazione alla vita religiosa e nei seminari; sacerdoti, religiosi e laici che lavorano in campo pastorale; coloro che gestiscono istituzioni e scuole collegate alla Chiesa; agenti pastorali di opere educative e legate ai minori; religiosi e seminaristi in formazione; e delegati della pastorale giovanile, universitaria e vocazionale. Chi avesse difficolt\u00e0 a seguire il corso di persona, potra comunque farlo online, nelle date del 29-30 gennaio, 19-20 febbraio, 5-6 marzo, 9-10 aprile e 21-22 maggio 2021. (AP)\n15 gennaio - SPAGNA Domani si celebra la Giornata dell\u2019infanzia missionaria\n\u201cCon Ges\u00f9 a Nazareth, siamo famiglia!\u201d: \u00e8 il motto della Giornata dell\u2019infanzia missionaria che viene celebrata in Spagna sabato. Nella parrocchia del Sacro Cuore di Ges\u00f9, presso la Delegazione Diocesana delle Missioni di Madrid, a partire dalle 10.30, nel rispetto delle norme anti-Covid, si svolger\u00e0 la XIV Giornata Diocesana dell\u2019Infanzia Missionaria, sar\u00e0 celebrata l\u2019Eucaristia e saranno rese note due testimonianze missionarie. Il direttore nazionale delle Pontificie Opere Missionarie, padre Jos\u00e9 Mar\u00eda Calder\u00f3n, riferisce il\n[portale della POM spagnola](https://www.omp.es/misa-de-infancia-misionera-a-traves-del-canal-de-youtube-de-omp/), presieder\u00e0 invece domenica alle 13 una Messa che sar\u00e0 trasmessa sul canale YouTube OMP-Spagna. Le iniziative sono della Pontificia Opera dell\u2019Infanzia Missionaria che in tutto il mondo promuove la formazione dei pi\u00f9 piccoli. Nata ufficialmente a Parigi il 19 maggio 1843 dall\u2019intuizione del vescovo di Nancy, monsignor Charles Auguste de Forbin-Janson (1785 \u2013 1844), colpito dai racconti dei missionari cinesi circa il dramma dei bambini all\u2019epoca costretti ad abbandonare le proprie famiglie per mancanza di denaro, venne riconosciuta come \u201cOpera Pontificia\u201d da Papa Pio XI, il 3 maggio 1922. Diversi i progetti realizzati nei cinque continenti grazie alla rete internazionale di bambini che, con le loro preghiere e i loro contributi, aiutano i missionari nel loro lavoro. La Pontificia Opera dell\u2019Infanzia Missionaria mira proprio a rendere i bambini protagonisti della missione nel sostegno ai tanti religiosi, religiose, sacerdoti e laici che nel mondo si impegnano a favore dei minori. Tutto ci\u00f2 scaturisce da un percorso di formazione missionaria, motto dell\u2019Infanzia Missionaria \u00e8 infatti \u201ci bambini aiutano i bambini\u201d. I missionari forniscono istruzione, salute e formazione cristiana a oltre 4 milioni di bambini in 120 paesi. A finanziare le Pontificie Opere Missionarie dei diversi paesi \u00e8 il Fondo di solidariet\u00e0 missionaria universale per l\u2019infanzia della Santa Sede che distribuisce te le donazioni ricevute nei 1.115 territori di missione che dipendono dalla Congregazione per l\u2019Evangelizzazione dei Popoli. I progetti finanziati nel 2020 sono 2.800; grazie alla generosit\u00e0 di migliaia di bambini e adulti da tutto il mondo sono stati raccolti 16.924.025 dollari, la Spagna ha contribuito con 2.162.193,92 euro. Milioni di bambini hanno avuto un rifugio in cui vivere, hanno frequentato il catechismo, hanno imparato a leggere e a scrivere, hanno ricevuto assistenza sanitaria. (TC)\n15 gennaio - AMERICA LATINA Repam: oltre 40.000 morti per #coronavirus in Amazzonia\nLa Rete Ecclesiale Panamazzonica (REPAM), nel suo ultimo Rapporto dell\u201911 gennaio, riporta Vida Nueva Digital, ha riferito che nel bacino amazzonico, composto da nove Paesi sudamericani \u2013 Colombia, Ecuador, Per\u00f9, Bolivia, Brasile, Venezuela, Guyana, Suriname e Guyana francese \u2013 40.320 persone sono morte per coronavirus. La giurisdizione pi\u00f9 colpita \u00e8 Manaus, nel nord del Brasile, con 104.405 casi di Covid-19 e 3.919 morti. Finora, sarebbero state contagiate 1.715.410 persone. Le informazioni, ottenute dalle autorit\u00e0 sanitarie dei Paesi, e nel caso del Venezuela attraverso i rapporti delle parrocchie dei territori amazzonici, mostrano una curva dei contagi in crescita esponenziale dalla met\u00e0 di dicembre 2020, e ci\u00f2 starebbe a significare che si \u00e8 entrati in una seconda ondata della pandemia. Le giurisdizioni con il maggior numero di casi sono: Villavicencio (Colombia) con 32.069; Iquitos e Pucallpa (Per\u00f9), entrambe con 71.014; Santa Cruz de la Sierra (Bolivia) con 45.858; Roraima, Manaus, Macap\u00e1, Cuiab\u00e1, S\u00e3o Luiz do Maranh\u00e3o e Porto Velho (Brasile), tutte con 397.309. (AP)\n14 gennaio - REPUBBLICA DEMOCRATICA CONGO In un memorandum i vescovi evidenziano le problematicit\u00e0 dell\u2019istruzione gratuita di base voluta dallo Stato\nNel corso di una conferenza stampa al Centro Interdiocesano di Kinshasa, nella Repubblica Democratica del Congo, il segretario generale della Conferenza episcopale, padre Donatien Nshole, ha reso note ieri le difficolt\u00e0 e le problematiche scaturite dall\u2019attuazione della norma costituzionale che prevede la gratuit\u00e0 per l\u2019insegnamento di base. In un documento pubblicato sul loro portale, i vescovi spiegano che la decisione da parte delle autorit\u00e0 statali di rendere gratuite le scuole primarie era stata accolta con favore, perch\u00e9 in linea con la Dottrina Sociale della Chiesa che sostiene l\u2019opzione preferenziale per i poveri e che lo scorso giugno era stato anche inviato al presidente della Repubblica F\u00e9lix Tshisekedi un memorandum con i prerequisiti per garantire una giusta retribuzione agli insegnanti. La riforma, su larga scala, ha tuttavia incontrato alcune difficolt\u00e0 anche nelle scuole cattoliche e la questione, inoltre, notano i vescovi, \u00e8 stata politicizzata al punto che la Chiesa cattolica \u00e8 stata accusata di essere contro la decisione del capo dello Stato. Al termine del primo trimestre del secondo anno di istruzione gratuita, la Conferenza episcopale ha fatto il punto della situazione sull\u2019attuazione della riforma nelle scuole cattoliche. La Chiesa cattolica gestisce almeno 40.851 insegnanti, di cui 566 prestano il loro servizio nelle scuole primarie senza essere pagati dallo Stato. Delle sue 12.616 scuole primarie, il 97,2%, ovvero 12.263 scuole, utilizza i costi operativi per i docenti che ricevono mensilmente tra i 10mila e 50mila franchi congolesi e i genitori non pagano nulla. L\u20191,6%, ovvero 202 scuole, ricorre invece all\u2019autofinanziamento comunitario, al pagamento in natura o a contributi. Delle 6.022 scuole materne e secondarie, poi, 5.408 retribuiscono gli insegnanti facendo ricorso ai costi di gestione, 319 scuole ricorrono ai contributi dei genitori, 164 all\u2019autofinanziamento o al pagamento in natura e infine 133 si affidano alla generosit\u00e0 degli insegnanti retribuiti. La Conferenza episcopale, nella relazione presentata al capo dello Stato, rileva che, in tale contesto, vanno presi anche in considerazione il sovraffollamento delle classi, dovuto anche alla mancanza di infrastrutture; la demotivazione degli insegnanti e l\u2019insoddisfazione circa il trattamento economico; le frequenti interruzioni delle lezioni dovute al boicottaggio e a scioperi bianchi; i costi di esercizio insufficienti; i programmi scolastici che non vengono portati a termine; il degrado delle scuole che mancano di manutenzione; la mancanza di materiale didattico e di libri di testo. Per i presuli la gestione dell\u2019istruzione gratuita soffre di un deficit e non ha pianificazioni e budget a lungo termine. Per garantire l\u2019efficacia e la sostenibilit\u00e0 dell\u2019istruzione gratuita la Conferenza episcopale raccomanda allora di revisionare le province educative e gli uffici di gestione; di razionalizzare la creazione di scuole e uffici direttivi; di retribuire i docenti che prestano servizio nelle scuole gratuite; di aumentare i costi operativi delle scuole e degli uffici direzionali; di sostenere l\u2019istruzione gratuita attraverso finanziamenti alternativi. Dal memorandum dei vescovi emerge che nel 98,8% delle scuole primarie cattoliche i genitori non pagano nulla per l\u2019istruzione dei loro figli, che le scuole cattoliche convenzionate si sono adeguate al dettato costituzionale sulla gratuit\u00e0 dell\u2019istruzione di base e sono state cercate soluzioni ai problemi non risolti dallo Stato. Inoltre la Conferenza episcopale ritiene che non va incoraggiato il contributo da parte dei genitori nelle scuole delle grandi citt\u00e0 perch\u00e9 tale prassi violerebbe il dettato costituzionale. I vescovi infine continuano a sostenere la gratuit\u00e0 dell\u2019istruzione di base gratuita, ma auspicano che il governo affronti il problema con urgenza perch\u00e9, nelle condizioni attuali, l\u2019istruzione gratuita rischia di compromettere il futuro dei bambini e del Paese. (TC)\n14 gennaio - SPAGNA 25-27 gennaio, Assemblea Commissione episcopale Comunicazioni sociali: \u201cComunicare la verit\u00e0\u201d\n\u201cLe sfide della comunicazione oggi: la domanda e l\u2019impegno a comunicare la verit\u00e0\u201d: questo il tema dell\u2019Assemblea annuale che la Commissione episcopale per le Comunicazioni sociali in Spagna (Cecs) ha\n[in programma dal 25 al 27 gennaio prossimi](https://conferenciaepiscopal.es/asamblea-delegados-comunicaciones-sociales-2021/). Guidata dal presidente dell\u2019organismo, l\u2019Arcivescovo Juan del Rio, la riunione si svolger\u00e0 in modalit\u00e0 virtuale a causa della pandemia da Covid-19. I lavori si apriranno con una riflessione sul centenario, ricorso nel 2020, della nascita del Beato Manuel Lozano Garrido, meglio noto come \u201cLolo\u201d: laico, giornalista e autore cattolico spagnolo, \u00e8 conosciuto anche come \u201cil primo beato in carrozzella\u201d, essendo rimasto paralizzato a seguito di una spondilite. A riferire sulle celebrazioni commemorative sar\u00e0 il vescovo di Ja\u00e9n, Monsignor Amadeo Rodr\u00edguez Magro. Il 26 gennaio, invece, il segretario generale della Conferenza episcopale spagnola (Cee), Monsignor Luis Arg\u00fcello, terr\u00e0 una relazione dal titolo \u201cLe parole rubate\". Il programma dell\u2019Assemblea prevede anche una tavola rotonda tra alcune riviste religiose per conoscere e approfondire il percorso dall\u2019editoria cartacea a quella digitale e la diffusione delle pubblicazioni tramite i social network. Il 27 gennaio, poi, il Nunzio apostolico in Spagna, Monsignor Bernardito Auza, offrir\u00e0 una riflessione sul tema scelto da Papa Francesco per il suo 55.mo Messaggio per la Giornata Mondiale delle Comunicazioni Sociali, ovvero \u201cVieni e vedi\u201d (Gv 1,46). Comunicare incontrando le persone come e dove sono\u201d. Al termine della riunione, presso la sede della Cee di Madrid, si terr\u00e0 la cerimonia di consegna del Premio \u201cBravo! 2020\u201d, assegnato nell\u2019ambito della comunicazione sociale. L\u2019evento si svolger\u00e0 alla presenza limitata di un gruppo di partecipanti, nel pieno rispetto delle normative anti-contagio. [Annunciati il 3 dicembre scorso](https://www.agenciasic.es/2020/12/03/cecs-otorga-premios-bravo-2020/) dalla Cee stessa, i vincitori del riconoscimento saranno premiati per \u201cil loro servizio alla dignit\u00e0 umana, ai diritti umani e ai valori evangelici\". Le categorie dell\u2019onorificenza sono molteplici: si va dalla stampa al fotogiornalismo, dalla radio alla televisione, dal cinema alle nuove tecnologie. Ulteriori settori riguardano le nuove tecnologie, la musica e la pubblicit\u00e0. Quest\u2019anno, inoltre, verr\u00e0 consegnato un premio speciale all\u2019Associazione stampa di Madrid nel suo 125.mo anniversario di attivit\u00e0. (IP)\n14 gennaio - FILIPPINE Missio 500, l\u2019iniziativa delle diocesi della Cagayan Valley: piantare alberi dopo le inondazioni\nSi chiama \"Missio 500\", l'iniziativa ecologica finalizzata a piantare 500 alberi al giorno nell'arcidiocesi di Tuguegarao, e nelle aree di Ilagan, Bayombong, Tabuk e Batanes nella Cagayan Valley devastate dalle inondazioni.\n[Lo riporta il sito della Conferenza episcopale delle Filippine.](https://cbcpnews.net/cbcpnews/cagayan-valley-dioceses-to-plant-1-2-million-trees-in-500-days/) L'obiettivo finale, comunicano i vescovi, \u00e8 piantare almeno 1,25 milioni di alberi all'inizio del prossimo anno. Il progetto mira anche a celebrare quest'anno il 500.mo anniversario dell'arrivo del cristianesimo nelle Filippine; poich\u00e9 l'iniziativa coinvolge i governi locali, le organizzazioni della societ\u00e0 civile e le organizzazioni non governative, il numero di alberi da piantare potrebbe addirittura superare l'obiettivo. Il vescovo di Bayombong, monsignor Elmer Mangalinao, ha detto che l'alluvione dello scorso novembre, che ha colpito migliaia di famiglie, dimostra \"l'urgenza di proteggere la nostra Casa comune\": \"Missio 500 \u00e8 una testimonianza del nostro impegno ad insegnare, a plasmare e a ricordare ai nostri fedeli che siamo gli amministratori della creazione di Dio\". Anche il vescovo di Batanes, monsignor Danilo Ulep, ha espresso l'impegno della sua diocesi in favore dell'iniziativa: \"Possa questo progetto intensificare e rafforzare la nostra difesa per proteggere la creazione di Dio e guarire le ferite della madre terra per lo sviluppo sostenibile delle nostre comunit\u00e0\". Sono stati lanciati anche il Metropolitan Ecology Desk e l'Eco-convergence Luzon Hub, in collaborazione con Caritas Filippine. Quest\u2019ultimo \u00e8 un partenariato di gruppi della Chiesa e della societ\u00e0 civile per promuovere gli insegnamenti dell'Enciclica di Papa Francesco Laudato Si\u2019. (RB)\n14 gennaio - COLOMBIA Assassinio di una minorenne a Guapi: il cordoglio del Vicariato apostolico\n\"Respingiamo con veemenza la tortura, lo stupro e il successivo omicidio della minorenne Mayra, trovata questa mattina su un terreno di propriet\u00e0 del Vicariato vicino alla Casa Monica, un luogo di protezione e rifugio per i bambini vulnerabili\". Cos\u00ec ha scritto, in un comunicato, diffuso ieri sulla pagina web dell\u2019Episcopato, monsignor Carlos Alberto Correa Mart\u00ednez, vicario apostolico di Guapi, nel dipartimento di Cauca, in seguito all\u2019assassinio dell\u2019undicenne Mayra Alejandra Orobio Sol\u00eds. Addolorato dalle tristi notizie di morte che continuano a giungere da questo territorio, il presule ha ricordato che \"la vita \u00e8 un dono, perch\u00e9 qualcuno ce l'ha data - Dio per noi credenti - quindi nessuno ha il diritto di distruggere la vita degli altri\". E poich\u00e9 ogni atto violento pu\u00f2 portare ad una maggiore violenza, odio o morte, ha esortato la comunit\u00e0, con le parole di Papa Francesco, presenti nell\u2019enciclica \u201cFratelli Tutti\u201d, a \"spezzare questa catena che appare ineluttabile\". Il presule, offrendo la sua preghiera ed esprimendo la sua vicinanza alla famiglia della ragazza, ha chiesto alle autorit\u00e0 competenti di indagare rapidamente su questo omicidio, essendosi ripetuti nel comune, con tragica sistematicit\u00e0, diversi episodi di stupri di ragazze e giovani donne, nel silenzio complice della comunit\u00e0. Per concludere, monsignor Correa Mart\u00ednez ha invitato i fedeli a conservare la fiducia nel Signore e a \u201cmantenere un atteggiamento proattivo in difesa della vita dal suo concepimento fino alla sua fine naturale\u201d, perch\u00e9 come ha detto il Papa, sempre nell\u2019enciclica \u201cFratelli Tutti\u201d, \u201cla vera pace pu\u00f2 essere raggiunta solo quando lottiamo per la giustizia attraverso il dialogo, perseguendo la riconciliazione e lo sviluppo reciproco\u201d. (AP)\n14 gennaio - REPUBBLICA CECA #coronavirus Iniziati i vaccini nelle case di assistenza cattoliche\nCon la Casa della Sacra Famiglia a Praga \u00e8 iniziata in questi giorni la somministrazione delle vaccinazioni anti Covid-19 nelle case di assistenza cattoliche della Repubblica Ceca, come\n[annuncia sul proprio sito la Conferenza episcopale locale](https://www.cirkev.cz/cs/aktuality/210113katolicky-tydenik-trojice-biskupu-pred-soudem). Nella giornata di ieri l\u2019equipe mobile che si occupa delle inoculazioni del siero, ha vaccinato quasi un centinaio di persone tra ospiti e lavoratori della Casa della Sacra Famiglia, gestita dall'arcidiocesi di Praga a Liboc e Pet\u0159iny, che si prende cura di settanta persone con disabilit\u00e0 mentali: \"Siamo lieti che la prima ondata di vaccinazioni sia avvenuta qui \u2013 ha affermato il direttore, Pavel Kopka - le persone con disabilit\u00e0 mentali, come gli anziani, sono tra le pi\u00f9 a rischio: la maggior parte dei nostri ospiti soffre di disabilit\u00e0 ssociate e complicazioni di salute associate, come diabete, ipertensione, ecc. Sebbene l'et\u00e0 media degli abitanti della nostra casa sia di 50 anni, il loro stato di salute reale corrisponde all'et\u00e0 avanzata. \u00c8 importante fare del nostro meglio per proteggerli dall'infezione \". Oltre a proteggere la salute degli ospiti, il direttore della Casa della Santa Famiglia promette che la vaccinazione ridurr\u00e0 la carenza di personale a causa del Covid-19 o delle quarantene. \"\u00c8 stato un grande aiuto per noi che la vaccinazione potesse avvenire direttamente nella struttura \u2013 ha aggiunto il direttore - non c'\u00e8 bisogno di trasportare gli ospiti, molti dei quali non si muovono, al centro di vaccinazione. Vorrei ringraziare il team per la sua disponibilit\u00e0 e professionalit\u00e0\u201d. Intanto il piano vaccinale prosegue con la Casa della Carit\u00e0, una struttura a Hlubo\u010depy, Praga, con un regime speciale, che si prende cura degli anziani con Alzheimer. Il Municipio di Praga ha stanziato ben settemila dosi di vaccino per le strutture di assistenza sociale, tra cui si annoverano anche quelle cattoliche. (RB)\n14 gennaio - POLONIA On line la riunione annuale della Commissione Pastorale dei vescovi polacchi\nI presupposti, gli obiettivi e i contenuti del terzo anno del programma pastorale della Chiesa polacca inscritto nel motto \"Inviato nella pace di Cristo\", sono stati al centro dell'incontro annuale della Commissione pastorale della Conferenza episcopale polacca che,\n[come riferisce il sito dell\u2019Episcopato](https://episkopat.pl/obradowala-komisja-duszpasterstwa-konferencji-episkopatu-polski/), a causa della situazione di emergenza per la pandemia, si \u00e8 svolto rigorosamente on line. La riunione \u00e8 stata presieduta da monsignor Wiktor Skworc, presidente della Commissione per la Pastorale della Conferenza episcopale polacca e Metropolita di Katowice, che ha ricordato brevemente il tema del programma pastorale in corso \"L'Eucaristia d\u00e0 vita\" e menzionato i due quaderni pastorali recentemente pubblicati e preparati dalla Commissione nell'ambito del programma pastorale. Uno \u00e8 dedicato alle sfide pastorali in tempo di pandemia, l'altro contiene materiale da utilizzare nelle parrocchie in occasione del centenario dell'affidamento della Polonia nel giugno di quest'anno. Nella sua introduzione all'incontro, l'arcivescovo Wiktor Skworc ha richiamato l'attenzione sulle iniziative pastorali proposte da Papa Francesco: l'Anno di San Giuseppe e l'Anno della famiglia, riferendosi alla pubblicazione nel 2016 dell'esortazione apostolica \"Amoris laetitia\". Padre Krystian Piechaczek della Segreteria della Commissione, discutendo la struttura del programma, ha sottolineato, tra l'altro, l'importanza degli effetti dell'Eucaristia, soprattutto quelli diretti alla realizzazione della missione, e della testimonianza cristiana: al centro del suo intervento \u00e8 stato il postulato di una pi\u00f9 consapevole partecipazione dei fedeli alla Santa Messa e la scoperta dei compiti derivanti dall'unione con Cristo nella Santa Comunione. Il dottor Przemys\u0142aw Sawa, dogmatista della Facolt\u00e0 di Teologia dell'Universit\u00e0 della Slesia a Katowice, ha tenuto la sua presentazione dal titolo \"Compiti di evangelizzazione nel contesto dell'esperienza cristiana dell'Eucaristia\", in cui ha richiamato l'attenzione sul legame tra l'Eucaristia e l'opera di evangelizzazione, postulando, cos\u00ec, il rinnovamento della predicazione liturgica, della catechesi mistagogica e kerigmatica. Questo postulato \u00e8 stato motivato dal fatto che i rapidi cambiamenti sociali, che colpiscono anche i battezzati, sono stati determinati da rapidi cambiamenti sociali. A sua volta, padre Arkadiusz Wuwer, professore dell'Universit\u00e0 della Slesia, specialista in Insegnamento sociale cattolico, ha fatto riferimento alla questione dell'obbligo morale dell'impegno sociale nei contesti contemporanei. Ha dato alla conferenza il titolo: \"I messaggeri di pace di Cristo al mondo\". Le presentazioni, e le lotte degli ultimi mesi con l'impatto della pandemia, hanno ispirato una vivace discussione tra i partecipanti all'incontro. Un numero significativo di relatori ha sottolineato il problema della limitata partecipazione dei fedeli all'Eucaristia a causa della situazione epidemica e delle conseguenze che ne deriveranno nel prossimo futuro. In proposito, padre Jerzy Brusi\u0142o ha sostenuto in questo contesto che la \"riabilitazione post Covid\" dovr\u00e0 essere accompagnata da una \"riabilitazione eucaristica\" che porti alla riscoperta del valore della Messa vissuta nella comunit\u00e0 di fede. Sottolineato anche il ruolo della famiglia come Chiesa domestica, soprattutto per quanto riguarda la formazione e il mantenimento delle pratiche religiose nel tempo presente. Questa sfida \u00e8 stata descritta sull'esempio della loro stessa famiglia da Jadwiga e Jacek Pulikowski, consulenti laici della Commissione Pastorale. Padre Wies\u0142aw Przygoda dell'Universit\u00e0 Cattolica di Lublino, invece, si \u00e8 concentrato sulla necessit\u00e0 di plasmare nelle parrocchie forme extra-liturgiche di vivere la domenica all'interno della cosiddetta pre-evangelizzazione. Al termine dell'incontro, l'arcivescovo Wiktor Skworc, presidente della Commissione Pastorale della Conferenza episcopale polacca, ha ringraziato tutti i partecipanti all'incontro per gli impulsi forniti, che saranno presi in considerazione nella creazione dei materiali per aiutare nella realizzazione del programma pastorale nelle parrocchie di tutta la Polonia. (RB)\n14 gennaio - SVIZZERA 28 febbraio, \u201cGiornata dell\u2019ebraismo\u201d. Vescovi: cristiani ed ebrei, fratelli nella fede\n\u201cLa religione ebraica non \u00e8 estrinseca al cristianesimo, bens\u00ec in un certo qual modo intrinseca\u201d: con queste parole,\n[pronunciate da San Giovanni Paolo II il 13 aprile 1986](http://www.vatican.va/content/john-paul-ii/it/speeches/1986/april/documents/hf_jp-ii_spe_19860413_sinagoga-roma.html), in occasione della sua storica visita alla Sinagoga di Roma, la Conferenza episcopale svizzera (Ces) [apre la sua lunga](http://www.ivescovi.ch/content/view/full/14545) nota diffusa in vista della \u201cGiornata dell\u2019ebraismo\u201d che nel Paese elvetico verr\u00e0 celebrata il prossimo 28 febbraio, seconda Domenica di Quaresima. Quest\u2019anno, la ricorrenza assume un valore particolare, perch\u00e9 ricorre il suo decimo anniversario: \u00e8 stata istituita, infatti, nel 2011. \u201cL\u2019ebraismo rabbinico e il cristianesimo primitivo \u2013 si legge nella nota episcopale - si sviluppano fianco a fianco, vicini ma delimitati\u201d, tanto che \u201cgli ebrei e i cristiani sono definiti, a ragione, fratelli nella fede\u201d, fratelli che \u201cspesso sono diversi tra loro e possono persino essere in lotta tra loro\u201d. A tal proposito, i vescovi elvetici ricordano che \u201cla rivalit\u00e0 tra l\u2019ebraismo e il cristianesimo in merito al patrimonio biblico ha concretamente plasmato i secoli\u201d, tanto che \u201cun antigiudaismo cristiano ha contribuito al nascere dell\u2019antisemitismo nell\u2019et\u00e0 moderna, che ha poi raggiunto il suo triste apice nella Shoah in cui hanno perso la vita sei milioni di ebrei\u201d. Per questo, la \u201cGiornata dell\u2019ebraismo\u201d si celebra durante la Quaresima, tempo in cui \u201cla Chiesa fa penitenza e si converte\u201d, cercando \u201cla riconciliazione anche per la colpa di cui si \u00e8 fatta carico, nelle parole e nei fatti, nei confronti del popolo ebraico\u201d. Oggi, i cristiani \u2013 sottolinea ancora la Ces \u2013 cercano \u201cuna comprensione pi\u00f9 approfondita dell\u2019ebraismo\u201d e quindi \u201ctutti i fedeli cattolici sono chiamati ad avere un rapporto pacifico, fraterno e di stima reciproca con i fedeli ebrei\u201d. In quest\u2019ottica, la \u201cGiornata\u201d del 28 febbraio \u201cnon vuole solo dare uno sguardo al passato e rimediare\u201d alle incomprensioni, ma mira anche a \u201cmantenere in vita il patrimonio spirituale comune\u201d alle due religioni. Ed \u00e8 proprio per questo che la \u201cGiornata dell\u2019ebraismo\u201d si celebra sempre di domenica, che \u201c\u00e8 sorella dello Shabbat\u201d: entrambi i giorni, infatti, \u201cprescrivono alla rispettiva comunit\u00e0 di fedeli di celebrare la vittoria sulla morte\u201d. Al contempo, la Chiesa cattolica svizzera sottolinea che \u201cle esigenze ecumeniche e la relazione tra ebrei e cristiani sono strettamente legate\u201d, perch\u00e9 \u201ccos\u00ec come le Chiese hanno l\u2019incarico di costruire l\u2019unit\u00e0 in un mondo lacerato, allo stesso modo il popolo ebreo vuole essere luce per i popoli\u201d. La nota episcopale suggerisce quindi che, nelle celebrazioni cattoliche-romane del 28 febbraio, si faccia riferimento alla \u201ctradizione religiosa ebraica\u201d, con omelie che \u201cevochino le numerose similitudini\u201d le due liturgie. Una raccomandazione presente anche nel documento del 2001 intitolato [\u201cIl popolo ebraico e le sue Sacre Scritture nella Bibbia cristiana\u201d](http://www.vatican.va/roman_curia/congregations/cfaith/pcb_documents/rc_con_cfaith_doc_20020212_popolo-ebraico_it.html), con il quale la Pontificia Commissione Biblica ha mostrato come ebrei e cristiani possano leggere insieme le Sacre Scritture. \u201cNella storia della salvezza \u2013 concludono i presuli svizzeri - la Chiesa non ha preso il posto di Israele. Anzi, il popolo di Dio oggi ha un duplice volto: ebreo e cristiano\u201d. La \u201cGiornata dell\u2019ebraismo\u201d aiuter\u00e0 dunque a \u201ccercare le tracce di questo mistero e a esplorare questa sapienza\u201d. (IP)\n14 gennaio - COLOMBIA Vescovo di Pasto: \u201cFermiano l\u2019altra pandemia: la violenza irrazionale\u201d\nAlla notizia del recente e crudele assassinio della giovane Marbel Rosero, a Las Mesas, comune di El Tabl\u00f3n de G\u00f3mez, a Nari\u00f1o, il vescovo di Pasto, monsignor Juan Carlos Cardenas Toro, in un comunicato, diffuso ieri sul sito web dell\u2019Episcopato, ha parlato di un\u2019altra pandemia, che si aggiunge a quella del Covid-19, in questa regione, la violenza irrazionale, che non pu\u00f2 lasciare nessuno indifferente. Il presule ha espresso la sua vicinanza come pastore ai genitori e ai parenti della giovane ragazza, e alle altre quattro donne che sono state uccise durante la prima settimana dell'anno. Quindi, rivolgendosi alle persone che attentano alla vita umana, ha ricordato loro che essa \u00e8 sacra e le ha invitate a pentirsi e a cessare ogni azione violenta. Il vescovo di Pasto ha chiesto alle autorit\u00e0 competenti di garantire la tutela della vita di ogni persona, in particolare dei pi\u00f9 vulnerabili. Ha, inoltre, esortato sacerdoti e religiosi ad organizzare giornate di preghiera, attraverso i social network, senza creare assembramenti, per chiedere a Dio la pace e la riconciliazione, nonch\u00e8 la fine di ogni tipo di violenza. Infine, per concludere, ha rinnovato la sua vicinanza alle persone che hanno perso i loro cari a causa della pandemia. Essi non sono stati dimenticati, \u201cpreghiamo per loro ogni giorno - ha scritto - e chiediamo consolazione per le loro famiglie\". (AP)\n14 gennaio - ITALIA Lettera Ecumenica per la Settimana di preghiera per l\u2019unit\u00e0 dei cristiani\n\u201cAbbiamo sentito il desiderio di farci vicini gli uni gli altri, insieme alle nostre comunit\u00e0 che sono in Italia. La sofferenza, la malattia, la morte, le difficolt\u00e0 economiche di tanti, la distanza che ci separa, non vogliamo nascondano n\u00e9 diminuiscano la forza di essere uniti in Cristo Ges\u00f9\u201d: \u00e8 quanto scrivono in una Lettera Ecumenica, pensata in occasione della Settimana di preghiera per l\u2019unit\u00e0 dei cristiani, che si svolger\u00e0 dal 18 al 25 gennaio, monsignor Ambrogio Spreafico, presidente della Commissione per l\u2019ecumenismo e il dialogo della Conferenza episcopale italiana, monsignor Polykarpos Stavropoulos, vicario patriarcale della Sacra Arcidiocesi Ortodossa d\u2019Italia e Malta, e il pastore Luca Maria Negro, presidente della Federazione delle Chiese Evangeliche in Italia. Con uno sguardo alla realt\u00e0 attuale segnata dalla pandemia, i tre firmatari della lettera osservano che non si pu\u00f2 \u201csolo aspettare che dopo questa pandemia \u2018tutto torni come prima\u2019, come abitualmente si dice\u201d, e auspicano \u201cche tutto torni meglio di prima, perch\u00e9 il mondo \u00e8 segnato ancora troppo dalla violenza e dall\u2019ingiustizia, dall\u2019arroganza e dall\u2019indifferenza\u201d. Spiegano che per\u00f2, in questi mesi di dolore e di grande bisogno, si \u00e8 moltiplicata la solidariet\u00e0. \u201cMolti si sono uniti alle nostre comunit\u00e0 per dare una mano, per farsi vicino a chi aveva bisogno di cibo, di amicizia, di nuovi gesti di vicinanza, pur nel rispetto delle giuste regole di distanziamento - proseguono monsignor Spreafico, monsignor Stavropoulos e il pastore Negro -. Sentiamo il bisogno di ringraziare il Signore per questa solidariet\u00e0 moltiplicata \u2026 La gratuit\u00e0 del dono ci ha aiutato a riscoprire la continua ricchezza e bellezza della vita cristiana, inondata dalla grazia di Dio, che siamo chiamati a comunicare con maggiore generosit\u00e0 a tutti\u201d. I tre firmatari della Lettera Ecumenica sottolineano che in questi mesi, nonostante le conseguenze dovute all\u2019emergenza sanitaria, non \u00e8 stata la paura a prevalere: \u201cAbbiamo continuato ad uscire per sostenere i poveri, i piccoli, gli anziani, privati spesso della vicinanza di familiari e amici. Le nostre Chiese e comunit\u00e0 hanno trovato unit\u00e0 in quella carit\u00e0, che \u00e8 la pi\u00f9 grande delle virt\u00f9 e che, unica, rimarr\u00e0 come sigillo della nostra comunione fondata nel Signore Ges\u00f9\u201d. Quindi monsignor Spreafico, monsignor Stavropoulos e il pastore Negro assicurano la loro preghiera \u201cper i malati, per coloro che li curano, per gli anziani soli o in istituto, per i profughi, per tutti coloro che soffrono in questo tempo\u201d e, richiamando quanto scritto nella presentazione del\n[sussidio per la Settimana di Preghiera per l\u2019unit\u00e0 dei cristiani](https://ecumenismo.chiesacattolica.it/wp-content/uploads/sites/32/2020/11/03/SPUC-2021-testo-CEI.pdf), chiedono a Dio di guarire l\u2019umanit\u00e0 \u201cdalla forza del male e della pandemia, dall\u2019ingiustizia e dalla violenza\u201d e il dono l\u2019unit\u00e0. Infine, ricordando il metropolita Zervos Gennadios, deceduto il 16 ottobre scorso e che per diversi anni ha condiviso \u201cil cammino verso la piena unit\u00e0\u201d, i tre firmatari della lettera rivolgono l\u2019invito a vivere e celebrare l\u2019unit\u00e0 nella preghiera comune, che la prossima settimana vedr\u00e0 riunite le comunit\u00e0 cristiane in [diverse iniziative](https://ecumenismo.chiesacattolica.it/2021/01/11/iniziative-diocesane-spuc-2021/). (TC)\n14 gennaio - BELGIO Bilancio positivo per il primo anno dell\u2019emittente cattolica 1RFC nonostante la pandemia\n\u00c8 con un risultato positivo che 1RCF conclude il suo primo anno di attivit\u00e0 nonostante le complicazioni portate dalla pandemia di Coronavirus: tutto il team della nuova stazione radio e monsignor Jean-Luc Hudsyn, il vescovo di riferimento per i media, ne tracciano un bilancio positivo\n[riportato dal sito della Conferenza episcopale del Belgio.](https://www.cathobel.be/2021/01/bilan-positif-pour-la-premiere-annee-de-1rcf/) Il lockdown dei primi mesi del 2020 certo non ha reso l'inizio dei pi\u00f9 facili, ma poi, grazie all'equipe di 50 collaboratori fissi e volontari e alle numerose partnership formate con le altre radio RCF, CathoBel, i servizi di comunicazione delle diocesi di Tournai, Liegi e il vicariato del BrabantWallon, la radio \u00e8 decollata: \"Lanciare una nuova stazione che alla fine raggiunger\u00e0 oltre cinque milioni di belgi francofoni in DAB+ non \u00e8 un compito da poco, ma \u00e8 emozionante, \u00e8 un'esperienza unica\", dice Lucas Ghazarian, un giovane ingegnere del suono che si \u00e8 recentemente laureato all'IAD di Louvain-la-Neuve e si occupa di tutti gli aspetti tecnici della stazione radio. \"Per il suo primo anno, la radio e i podcast hanno gi\u00e0 attirato pi\u00f9 di 40mila ascoltatori, mentre il DAB+ copre ancora solo il 10-15% della popolazione. I podcast sono stati ascoltati 68.000 volte e sono ancora in crescita. Forse un terzo del nostro pubblico \u00e8 costituito da podcast, disponibili sul nostro sito web rcf.fr, la nostra applicazione mobile RCF o aggregatori di podcast\", spiega, invece, Jacques Galloy, direttore volontario part-time di 1RCF Belgio. Sul piano finanziario, l'incasso al 2020 da parte di revisori e mecenati ha portato circa 98.000 euro, di cui il 70% \u00e8 arrivato a novembre e dicembre. La RCF sta pianificando un'importante operazione \"Radio Don\" ogni anno a met\u00e0 novembre per mobilitare i suoi ascoltatori, mentre dalla Conferenza episcopale \u00e8 arrivata una sovvenzione di ben 70mila euro. \"La sfida principale per il 2021 \u00e8 quella di aumentare la notoriet\u00e0 dell'RCF in tutto il Belgio francofono\", dice Elise Vanesche, responsabile della comunicazione. Tra i progetti principali per il futuro, l\u2019implementazione di programmi di musica classica. Le squadre delle radio RCF in Belgio sono consapevoli della loro bella missione: accompagnare tante persone isolate, desiderose di vivere la loro fede o alla ricerca di un senso, ancora di pi\u00f9 in tempi di pandemia. (RB)\n14 gennaio - AUSTRIA I vescovi pubblicano il bilancio ufficiale della Chiesa 2019\nVita intensa nelle parrocchie e nelle istituzioni ecclesiastiche, meno Messe, pi\u00f9 Prime comunioni ma meno battesimi, in accordo con la tendenza di calo demografico in atto. Sono solo alcuni dei dati inerenti il bilancio 2019 della Chiesa in Austria\n[pubblicati ufficialmente sul sito della Conferenza episcopale austriaca](https://www.bischofskonferenz.at/132841/kirchenstatistik-2019-weniger-messbesucher-mehr-erstkommunionen). Si evidenzia, inoltre, la fitta rete di parrocchie e uffici pastorali con molti volontari, nonostante il calo dei partecipanti alle celebrazioni domenicali, come si registra un calo anche dei numeri delle Cresime e dei matrimoni religiosi rispetto all\u2019anno precedente. Secondo le statistiche del 2019, anche il numero dei sacerdoti che lavorano in Austria \u00e8 leggermente diminuito, mentre il numero dei diaconi permanenti \u00e8 rimasto stabile. Non ci sono, invece, ancora dati ufficiali della Conferenza episcopale per il 2020. Tuttavia, si pu\u00f2 gi\u00e0 dire che il numero di battesimi, cresime, prime comunioni e matrimoni \u00e8 diminuito a causa della pandemia da Coronavirus, poich\u00e9 molte celebrazioni hanno dovuto essere rinviate. Le statistiche ufficiali della Chiesa 2019 contengono, tra l'altro, anche dati sul clero, sui religiosi e sulle parrocchie, nonch\u00e9 dati sulla vita pastorale della Chiesa: stando a quanto rilevato, sebbene il numero dei sacerdoti sia leggermente diminuito, si pu\u00f2 notare una situazione relativamente stabile, cos\u00ec come quello dei diaconi permanenti. Il numero dei fratelli religiosi \u00e8, invece, sceso ancora, cos\u00ec come il numero delle religiose che in Austria \u00e8 in leggera ma costante diminuzione da anni. In diminuzione, come si diceva, i Battesimi, anche se c\u2019\u00e8 da rilevare che il 2017 \u00e8 stato l\u2019anno con il massimo dei Battesimi di adulti - dai 14 anni in su \u2013 in numero di ben 890, mentre nel 2019 erano solo 540. Diminuito anche il numero dei matrimoni in chiesa che invece negli anni precedenti si era mantenuto pressoch\u00e9 stabile. Allo stesso tempo, le statistiche mostrano anche il forte impegno volontario nella preparazione ai Sacramenti: il numero di persone coinvolte nella preparazione alla Prima Comunione \u2013 l\u2019unico in aumento - e alla Cresima \u00e8 relativamente alto, ma su un periodo di tempo pi\u00f9 lungo diminuisce leggermente in parallelo con la diminuzione del numero dei bambini e dei cresimandi. (RB)\n14 gennaio - PAKISTAN L\u2019Episcopato annuncia ai fedeli che il 2021 sar\u00e0 l\u2019Anno di San Giuseppe\nMonsignor Joseph Arshad, arcivescovo di Islamabad-Rawalpindi e presidente della Conferenza episcopale pakistana, in un videomessaggio speciale trasmesso sul canale YouTube Ave Maria Catholic TV, diffuso il 12 gennaio \u2013 riporta UCA News -, ha annunciato che il 2021 sar\u00e0 l\u2019anno dedicato a San Giuseppe, come dichiarato nel Decreto della Penitenzieria Apostolica che accompagna la Lettera apostolica Patris Corde di Papa Francesco dell'8 dicembre 2020, a 150 anni dalla dichiarazione di San Giuseppe come Patrono della Chiesa universale. Monsignor Arshad ha lodato San Giuseppe come un padre tenero e amorevole che si \u00e8 preso cura di Ges\u00f9 e della sua famiglia, aggiungendo che era un uomo giusto che ha seguito la volont\u00e0 di Dio e ha contribuito alla nostra salvezza. \"Essendo un comune falegname, San Giuseppe lavorava duramente e si prendeva cura della sua famiglia - ha spiegato il presule - affinch\u00e9 l'opera che Dio aveva consegnato al Bambino Ges\u00f9 potesse essere compiuta\u201d. E cos\u00ec come ha protetto Maria e Ges\u00f9, \u201callo stesso modo, \u00e8 protettore e difensore della Chiesa e dei poveri, dei bisognosi e di tutta l'umanit\u00e0 sofferente\u201d. Egli, che aveva guidato e custodito Ges\u00f9, \u00e8 oggi in ognuno di noi e ci conduce a Lui. Nella celebrazione, dunque, dell'Anno di San Giuseppe, l\u2019arcivescovo ha invitato a riflettere sul ruolo fondamentale dei genitori e soprattutto dei padri. Il padre, come capo famiglia e seguendo le orme del Santo, \u201cdeve prendersi cura e custodire la sua famiglia\", ha sottolineato monsignor Arshad. (AP)\n14 gennaio - EUROPA 15 gennaio, Caritas Europa Innovation Festival, evento virtuale per presentare progetti solidali pi\u00f9 innovativi\n\u201cPresentare nuovi progetti e servizi sviluppati in tutta Europa nel campo della solidariet\u00e0, consentire lo scambio di esperienze di successo e lasciarsi ispirare\u201d: questo lo scopo del\n[Caritas Europa Innovation Festival](https://www.caritas.eu/caritas-europa-innovation-festival/) che si terr\u00e0 domani, venerd\u00ec 15 gennaio, in modalit\u00e0 virtuale, a causa della pandemia da Covid-19. E proprio le drammatiche conseguenze provocate dalla diffusione del coronavirus saranno al centro della riflessione dei partecipanti, i quali cercheranno di \u201ctrovare nuovi modi per affrontare il problema dei senza-tetto e dello svantaggio sociale derivante dall\u2019emergenza sanitaria, pensando anche a nuove collaborazioni con alcune start-up per cercare soluzioni ad un problema mondiale\u201d. Dodici, nello specifico, i progetti che verranno presentati, due dei quali sono della Caritas Italiana: il primo \u00e8 \u201cFood4life\u201d, che mostra come la riduzione dello spreco di cibo possa effettivamente aiutare le vittime della tratta di esseri umani e dello sfruttamento sessuale. Il secondo \u00e8 denominato \u201cRibes\u201d e adotta un modello multidimensionale per prevenire la povert\u00e0 educativa dei minori, promuovendo l'impegno della comunit\u00e0 per dare nuova vita alla scuola e al sistema di welfare. Dalla Caritas Armenia arriva, invece, il progetto \u201cIl mio diritto\u201d dedicato all\u2019inclusione dei giovani con disabilit\u00e0, mentre \u201cEcosol\u201d di Caritas Spagna promuove nuovi servizi per il social bunisess. La Caritas Grecia patrocina \u201cShediaart\u201d, che prende il nome dall\u2019unico giornale di strada del Paese, fondato nel 2013 da alcuni senza-tetto. In greco, \u201cshedia\u201d significa \u201cscialuppa di salvataggio\u201d e infatti per molti emarginati questo progetto ha rappresentato davvero una salvezza. Nello specifico, \u201cShediaart\u201d crea nuovi posti di lavoro attraverso il riciclaggio degli scarti di produzione che vengono trasformati in oggetti di design e messi in vendita. E ancora, in lizza c\u2019\u00e8 il progetto \u201cNoah housing first\u201d del Cafod, ovvero l\u2019Agenzia cattolica dei vescovi inglesi per lo sviluppo di iniziative solidali d\u2019Oltremare. Il programma si dedica soprattutto ai casi pi\u00f9 difficili dell\u2019emergenza abitativa, mentre \u201cMoneta d\u2019argilla\u201d, lanciato da Caritas Slovacchia, mira a mettere in luce l\u2019importanza e il significato dell\u2019elemosina per chi vive per strada. Dal suo canto, Tr\u00f3caire, ovvero la Caritas Irlanda, ha sviluppato una soluzione innovativa per gestire lo smaltimento dei servizi igienici nei campi per sfollati in Myanmar, riducendo cos\u00ec il rischio di malattie come il colera. Dalla Caritas Austria, invece, arriva \u201cChat net\u201d, ovvero un progetto relativo all\u2019uso delle nuove tecnologie per rompere l\u2019isolamento sociale, creando una nuova forma di volontariato facile e flessibile. In Serbia, la Caritas nazionale promuove un\u2019iniziativa solidale per lo sviluppo sostenibile nell\u2019agricoltura, nella produzione alimentare e nell\u2019etno-turismo, mentre la Caritas Danimarca collabora con aziende del settore privato per costruire prodotti innovativi a prezzi accessibili per i mercati locali dei Paesi in via di sviluppo: una stufa elettrica a energia solare o uno speciale sacco per la purificazione dell\u2019acqua piovana possono, infatti, risolvere problemi urgenti e fornire posti di lavoro eco-sostenibili. Infine, la Caritas Portogallo presenta il progetto \"Tripla D\u201d che mira ad aumentare il coinvolgimento democratico e la partecipazione politica dei cittadini, sulla base dei legami tra democrazia, demografica e diritti umani. (IP)\n14 gennaio - STATI UNITI Monsignor G\u00f3mez: la nostra societ\u00e0 ha dimenticato che Dio \u00e8 Amore e che siamo tutti figli di Dio\nMonsignor jos\u00e9 Horacio G\u00f3mez, arcivescovo di Los Angeles e presidente della Conferenza episcopale statunitense, il 12 gennaio, nel suo discorso di apertura della Conferenza annuale del de Nicola Center for Ethics and Culture dell\u2019Universit\u00e0 di Notre Dame (12-14 gennaio), in Indiana, sul tema \"Ci apparteniamo l'un l'altro\", sottolineando come ormai l\u2019uomo viva in una societ\u00e0 secolare che ha dimenticato la verit\u00e0 su Dio e sulla persona umana, ha esortato i cristiani ad adempiere ad un dovere urgente, quello di testimoniare la verit\u00e0 \u201csoprattutto alla luce della violenza della scorsa settimana in Campidoglio, e della profonda polarizzazione e divisione del Paese\u201d. Egli ha ricordato ai cristiani che hanno il dovere di raccontare al loro prossimo che Dio \u00e8 Amore, \u201cche siamo tutti figli di Dio\u201d e \u201cche c'\u00e8 una grandezza nella vita umana\u201d. Questa verit\u00e0 \u201c\u00e8 la chiave per la guarigione e la riconciliazione\u201d; \u00e8 la via da seguire per \u201criunirci come un'unica nazione sotto Dio\u201d. Il presule ha iniziato il suo intervento raccontando una storia della vita di Madre Teresa, che insegna una lezione sulla compassione e sul rispetto della dignit\u00e0 umana, quella in cui la Santa, rivolgendosi ad una donna vecchia e malata, coperta di piaghe aperte e infette, che aveva raccolto per strada, a Calcutta, e curato, spieg\u00f2 che l\u2019aveva aiutata perch\u00e9 glielo aveva insegnato il suo Dio. \u201cTu conosci il mio Dio \u2013 le disse -. Il mio Dio si chiama Amore\". Questa storia \u2013 ha commentato l\u2019arcivescovo \u2013 \u201cci dice chi \u00e8 Dio e ci dice chi siamo come esseri umani\u201d. \u201cCome cristiani, noi adoriamo un Dio che si \u00e8 rivelato come Amore. E come cristiani, sappiamo che gli esseri umani sono fatti a immagine di questo Dio, a immagine dell'Amore\u201d. Senza queste verit\u00e0 \u2013 precisa monsignor Gomez - \u201cnon possiamo capire i nostri impegni cristiani - per gli immigrati e i rifugiati, per i poveri, i nascituri, i non nati, i carcerati, i malati, l'ambiente. Se non conosciamo queste verit\u00e0, non possiamo capire come creare una societ\u00e0 che sia un bene per gli esseri umani\u201d. Oggi, purtroppo, in Occidente, si ha la convinzione di non aver bisogno di fare affidamento su Dio o sui valori e i principi religiosi tradizionali, per costruire un ordine economico e politico globale. Ma quello che \u00e8 sempre pi\u00f9 chiaro \u00e8 che perdendo \u201cquesta idea giudaico-cristiana - di un Dio che crea la persona umana a sua immagine \u2013 afferma il presule, \u201cperdiamo la base di tutti i nobili principi e obiettivi che abbiamo nella nostra societ\u00e0\u201d. Infatti, \u201cse non crediamo di avere un Padre in cielo, non c'\u00e8 una ragione necessaria per trattarci come fratelli e sorelle sulla terra\u201d. E questa \u00e8 anche una delle preoccupazioni di fondo dell'enciclica di Papa Francesco \"Fratelli Tutti\": ribadire che Dio \u00e8 Amore; chiamarci \u201ca formare un'unica famiglia umana e vivere insieme nell'amore come fratelli e sorelle\u201d. Tuttavia, la condizione dei migranti e dei rifugiati, di circa 80 milioni di persone in fuga dalla guerra, dalla persecuzione, dal caos sociale e dal disagio economico, che ha rappresentato una delle principali preoccupazioni morali di questo Pontificato - continua il presule, che lavora da almeno 20 anni sulla riforma dell\u2019immigrazione -, mostra invece \u201cil fallimento della fraternit\u00e0 umana e della solidariet\u00e0\u201d, mostra il \u201cfallimento dell'amore\u201d nella nostra societ\u00e0. In questa situazione, \u201cnon c'\u00e8 dubbio su ci\u00f2 che Dio si aspetti da ciascuno di noi, come seguaci di Ges\u00f9 Cristo\u201d afferma l\u2019arcivescovo. Quello che dobbiamo ai migranti e ai rifugiati \u00e8 il nostro amore; ricordare che sono anime, non statistiche; che sono uomini, donne e bambini con sogni e speranze, non diversi da noi, i cui diritti e dignit\u00e0 non possono mai essere negati. Quindi, conclude il presidente della Conferenza episcopale statunitense, solo \u201ccon il nostro amore - con il modo in cui serviamo il nostro prossimo, con il modo in cui ci prendiamo cura l'uno dell'altro, specialmente dei deboli e dei vulnerabili - possiamo cambiare il nostro Paese e possiamo cambiare il mondo. Possiamo aiutare il nostro prossimo a conoscere questo Dio e a conoscere il suo amore\u201d. (AP)\n14 gennaio - STATI UNITI 23-24 gennaio, colletta per la Chiesa in America Latina\nSi terr\u00e0 il 23 e 24 gennaio, nel quarto fine-settimana di gennaio, la traduzionale colletta per l\u2019America Latina,\n[promossa dalla Conferenza episcopale degli Stati Uniti](https://www.usccb.org/committees/church-latin-america/2021-collection-church-latin-america-resources), attraverso la sua speciale Sotto-Commissione. Il tema dell\u2019edizione 2021 \u00e8 \u201cCondividi la tua fede\u201d. \u201cDa oltre cinquant\u2019anni \u2013 informa il sito web dei vescovi statunitensi \u2013 questa raccolta \u00e8 un segno di solidariet\u00e0. Essa sostiene la Chiesa latinoamericana finanziando programmi pastorali, la formazione di seminaristi e religiosi e la Pastorale per i giovani e la famiglia\u201d. \u201cLa colletta \u2013 sottolinea Monsignor Octavio Cisneros, presidente dell\u2019apposita Sotto-commissione \u2013 \u00e8 un segno tangibile della fraternit\u00e0 tra le diverse nazioni delle Americhe che condividono una sola fede\u201d. \u201cSono grato \u2013 aggiunge il presule \u2013 a tutti coloro che hanno contribuito e contribuiscono alla raccolta e che pregano per i nostri fratelli e sorelle in America Latina e nei Caraibi\u201d. Per l\u2019occasione, \u00e8 stato preparato un apposito sussidio informativo suddiviso in tre parti, relative alla settimana prima, durante e dopo la colletta. Nella prima parte, si sottolinea che per molte persone dell\u2019America Latina e dei Caraibi, \u201cuna cultura secolare crescente e una carenza di sacerdoti sono ostacoli alla pratica della fede\u201d. Il sostegno alla raccolta, quindi, servir\u00e0 \u201calla formazione dei laici, dei sacerdoti e dei religiosi, alla catechesi e ad altri programmi di condivisione della fede con coloro che desiderano ascoltare la Buona Novella di Cristo\u201d. Durante la settimana della raccolta, invece, si esortano i fedeli \u201calla generosit\u00e0 che rende possibile, per i fratelli e le sorelle dell\u2019America Latina, la condivisione della vita della Chiesa e l\u2019avvicinamento a Cristo\u201d. Dopo la colletta, infine, le parrocchie sono invitate ad informare i fedeli sulla cifra raccolta e a ringraziarli per il sostegno donato. Tutte le iniziative potranno essere condivise sui social media, usando gli hashtag #ShareYourFaith e #1church1mission. Tra i tanti esempi dei risultati concreti prodotti dall\u2019iniziativa, i vescovi degli Usa citano la Federazione \u201cSan Jos\u00e9 de Guadalupe\u201d, una rete di 37 monasteri di Suore carmelitane presente in Messico: beneficiaria della colletta, la Federazione riesce a fornire cibo, vestiario e assistenza sanitaria a tutte le donne che si avviano alla formazione carmelitana. \u201cLa loro preghiera contemplativa \u2013 prosegue il sito web \u2013 \u00e8 al centro della preghiera di intercessione della Chiesa per le molteplici necessit\u00e0 dell\u2019umanit\u00e0 e del mondo\u201d. Nel novembre 2020, la Sotto-commissione ha raccolto 3,2 milioni di dollari da devolvere alla Chiesa latinoamericana, in particolare a quella operante nelle aree devastate da calamit\u00e0 naturali, come uragani o terremoti. (IP)\n14 gennaio - BRASILE Progetti di sostenibilit\u00e0 per gli indigeni di Maranh\u00e3o in collaborazione con Repam Brasile\nSviluppare attivit\u00e0 produttive con le comunit\u00e0 indigene del Popolo Krepym Katej\u00ea/Timbira mirate alla sovranit\u00e0 alimentare; promuovere la sostenibilit\u00e0 economica nella Terra Indigena Geralda Toco Preto partendo dalle conoscenze tradizionali del Popolo Krepym e aggiungendo elementi del Sistema Agroforestale Sintetico: sono questi gli obiettivi del nuovo progetto sostenuto da Repam-Brasile a Barra do Corda, nella diocesi di Graja\u00fa,\n[come riferisce il sito della Conferenza episcopale del Brasile in una nota.](https://www.cnbb.org.br/com-apoio-da-repam-brasil-comunidades-indigenas-do-maranhao-desenvolvem-projetos-de-autossustentabilidade/) L'idea \u00e8 nata durante la condivisione dei cesti alimentari di base consegnati alle comunit\u00e0 indigene della regione, in questo periodo di pandemia. Si \u00e8 aperto, dunque, un dialogo con le comunit\u00e0 per vedere e sentire la loro realt\u00e0: \u201cNella terra indigena Geralda Toco Preto, i villaggi hanno espresso il desiderio di essere aiutati nelle seguenti richieste: agricoltura comunitaria, piantagione di cereali, ortaggi e frutta autoctoni e piantati, secondo l'usanza degli antenati\", ha spiegato la missionaria suor Marinete Silva. Per questo, le comunit\u00e0 avevano bisogno di strumenti e di semi. \"Sognano di garantire la sovranit\u00e0 alimentare, la produzione per l'autosostentamento e la commercializzazione. Vogliono anche una macchina per la macinazione della polpa per sfruttare i frutti, un mulino per la farina, ecc.\", ha continuato la religiosa testimoniando la volont\u00e0 degli indigeni di condividere i propri sogni con i religiosi i sogni delle comunit\u00e0 in relazione al progetto sostenuto da Repam-Brasile. Delle azioni sviluppate nei villaggi di Esperan\u00e7a, Geralda Toco Preto e Sibirino, gi\u00e0 circa 70 famiglie ne hanno beneficiato. Una volta instaurata la partnership con Repam-Brasile, c\u2019\u00e8 stato l\u2019incontro con i leader indigeni per articolare il Workshop per l'implementazione del Sistema Agroforestale Sintetico nella Terra Indigena Geralda Toco Preto: \"Nell'attuale situazione brasiliana di cattiva gestione, di smantellamento dei diritti degli indigeni, di disattenzione e di lentezza degli organi competenti, soprattutto in questo periodo di pandemia, le comunit\u00e0 si sentono sostenute dalla solidariet\u00e0 della Chiesa cattolica e del Repam\", ha concluso la religiosa. (RB)\n14 gennaio - ZAMBIA #coronavirus. Deceduto Monsignor Hamungole, vescovo di Monze e gi\u00e0 responsabile della sezione Inglese-Africa della Radio Vaticana\nNon ce l\u2019ha fatta Monsignor Moses Hamungole, vescovo di Monze, in Zambia:\n[\u00e8 deceduto ieri](https://www.aciafrica.org/news/2636/after-days-in-hospital-zambian-bishop-succumbs-to-covid-19-related-complications), 13 gennaio, per complicazioni legate al Covid-19. Aveva 53 anni e da tempo era ricoverato presso l\u2019Ospedale \u201cLevy Mwanawasa\u201d di Lusaka. Nei giorni scorsi, il presule aveva pubblicato su Facebook un post rassicurante, esprimendo la sua fiducia nel poter superare la patologia, ringraziando i fedeli per le preghiere ed esortandoli a rispettare le normative anti-contagio. Poi, l\u2019improvviso aggravarsi delle sue condizioni di salute e il decesso. Primo vescovo cattolico ad essere stato colpito dal coronavirus in Zambia, dove il Covid-19 ha provocato oltre 31mila casi positivi e pi\u00f9 di 500 deceduti, al momento della sua scomparsa Monsignor Hamungole era anche presidente della Commissione per le Comunicazione sociali della Conferenza episcopale dello Zambia. In precedenza, era stato responsabile della Sezione Inglese-Africa della Radio Vaticana. Nato il 1\u00b0 maggio 1967 a Kafue, vicino di Lusaka, il presule aveva frequentato il Seminario minore di Mukasa, proseguendo poi l\u2019iter ordinario per la preparazione al sacerdozio presso il Seminario Filosofico di St. Augustine e il Seminario Teologico di St. Dominic di Lusaka. Ordinato sacerdote il 6 agosto 1994 ed incardinato nell\u2019arcidiocesi di Lusaka, aveva ricoperto diversi incarichi, tra cui quello di direttore della Radio Yatsani e dell\u2019Ufficio Comunicazioni dell\u2019arcidiocesi di Lusaka (1997-1999). All\u2019inizio del 2000, aveva perfezionato gli studi in Comunicazioni sociali presso la Pontificia Universit\u00e0 Gregoriana di Roma. Successivamente, dal 2002 al 2008 era stato segretario per le Comunicazioni dell\u2019Amecea (Associazione dei membri delle Conferenze episcopali dell'Africa orientale) con sede a Nairobi, in Kenya, mentre dal 2002 al 2009 aveva guidato di SIGNIS-Africa in qualit\u00e0 di presidente. Nel 2010 era diventato direttore dei programmi inglesi e kishwahili della Radio Vaticana. La nomina a vescovo di Monze era arrivata il 10 febbraio 2014, seguita, il 3 maggio dello stesso anno, dall\u2019ordinazione episcopale. (IP)\n13 gennaio - CROAZIA Dalla Caritas 100 moduli abitativi per le vittime del terremoto\nCento moduli abitativi per ospitare le persone che in seguito alla forte scossa di terremoto del 29 dicembre 2020 sono rimaste senza casa: \u00e8 questo l\u2019accordo stipulato tra Caritas Croazia, a firma del direttore monsignor Fabijan Svalina, e l\u2019azienda Tehnix \u0110uro Horvat, l\u20198 gennaio scorso,\n[come riportato dal sito della Conferenza episcopale croata.](https://hbk.hr/hrvatski-caritas-daruje-100-stambenih-modula-zrtvama-potresa/) Prima di firmare il contratto, il presidente della Caritas croata e vescovo di Vara\u017edin, monsignor Bo\u017eo Rado\u0161, ha visitato assieme al direttore mons. Svalina, lo stabilimento dove verranno realizzati i moduli abitativi, assieme ai vertici dell\u2019azienda che si occupa della produzione. Monsignor Rado\u0161 ha sottolineato che la Caritas croata, in collaborazione con Caritas Internationalis, l'Ordine di Malta e le donazioni provenienti dalle missioni e dalle comunit\u00e0 di tutto il mondo, ha ordinato 100 container che saranno destinati alle persone residenti nell\u2019area dell\u2019epicentro del sisma, che vengono considerati i pi\u00f9 colpiti, e perci\u00f2 pi\u00f9 bisognosi di aiuto. L\u2019attenzione di Caritas \u00e8 rivolta al fatto che rispettino le condizioni di base e che alle famiglie con bambini siano destinati alloggi speciali, pi\u00f9 moduli che possano collegarsi in cortile, in modo che possano stare insieme. All\u2019avvio della produzione, fa sapere l\u2019azienda, saranno consegnati circa sei container al giorno mentre Caritas si preoccuper\u00e0 di preparare il terreno dove questi saranno sistemati. Monsignor Svalina ha espresso una gioia e una gratitudine speciali al Signore per essere riusciti a firmare il contratto e avviato la costruzione di queste case modulari completamente attrezzate per la vita familiare, anche se temporanee. Il ringraziamento del vescovo \u00e8 infine andato all'azienda Tehnix, che \"ha fatto del suo meglio in ogni senso della parola, per poter portare a termine l'intero progetto a beneficio di persone che sono davvero in difficolt\u00e0\". Da parte sua, il direttore di Tehnix, \u0110uro Horvat, ha espresso la sua gioia per la visita dei vescovi e la gioia di tutti i 500 dipendenti di aiutare attraverso la partecipazione a questo importante progetto della Caritas, realizzando i container con speciali vantaggi finanziari, perch\u00e9 \u201ccredono che il loro futuro sia comune in molte aree, perch\u00e9 stiamo facendo del bene agli altri\". (RB)\n13 gennaio - ITALIA Positivo al coronavirus il cardinale Crescenzio Sepe\nIl cardinale Crescenzio Sepe \u00e8 risultato positivo al Covid-19. Ne d\u00e0 notizia un comunicato dell\u2019arcidiocesi di Napoli. Il porporato sta osservando l\u2019isolamento prescritto e \u201cla comunit\u00e0 diocesana \u00e8 invitata alla preghiera\u201d, si legge sul portale della Chiesa di Napoli. Arcivescovo del capoluogo campano dal 2006, il cardinale Sepe a febbraio lascer\u00e0 la curia dove si insedier\u00e0 monsignor Mimmo Battaglia, nominato nuovo arcivescovo di Napoli il 12 dicembre scorso. Il 24 gennaio \u00e8 previsto il saluto ai fedeli del porporato che si trasferir\u00e0 in un appartamento annesso alla Basilica dell\u2019Incoronata Madre del Buon Consiglio, dove hanno vissuto, terminato il loro incarico, anche i suoi predecessori, i cardinali Michele Giordano e Corrado Ursi. Nato a Carinaro, in provincia di Caserta, il 2 giugno 1943, il cardinale Sepe ha presentato la sua rinuncia al governo pastorale dell\u2019arcidiocesi di Napoli due anni fa, al compimento del 75mo anno di et\u00e0, come previsto dalle norme di diritto canonico. (TC)\n13 gennaio - IRLANDA Rapporto su Case della Madre e del Bambino. Arcivescovo di Tuam: chiedo perdono per il fallimento della Chiesa\n\u201cRiconosco e chiedo umilmente perdono per il fallimento della Chiesa e per il dolore e la sofferenza inflitta alle donne e ai loro figli nelle Case della Madre e del Bambino a livello nazionale\u201d: cos\u00ec,\n[in una dichiarazione](https://www.catholicbishops.ie/2021/01/13/statement-by-archbishop-michael-neary-on-the-publication-of-the-report-of-the-commission-of-investigation-into-mother-and-baby-homes/), Monsignor Michael Neary, Arcivescovo di Tuam, in Irlanda, commenta la pubblicazione, da parte del Ministero per l\u2019Infanzia, del Rapporto della Commissione di inchiesta sulle strutture destinate a ragazze madri e gestanti in condizioni di disagio. La relazione indica che, in tali centri gestiti dalla Chiesa irlandese, sono stati perpetrati numerosi abusi in tutto il \u2019900. Accogliendo \u201ccon favore\u201d la pubblicazione dei dati, Monsignor Neary ribadisce che essi \u201csono motivo di vergona, perch\u00e9 ci troviamo di fronte, in un periodo storico molto recente, al modo scandaloso con cui donne e bambini vulnerabili della nostra societ\u00e0 sono stati privati di cure e dignit\u00e0 e sottoposti a umiliazioni\u201d. La Chiesa \u201cha lo scopo di portare speranza e guarigione \u2013 continua Monsignor Neary \u2013 e invece ha arrecato danno e sofferenza a molte persone\u201d che si sono sentite \u201ctradite e disilluse\u201d. Duro, quindi, il monito del presule: \u201cLa Chiesa ha fallito nella sua responsabilit\u00e0 di amare e custodire coloro che erano cos\u00ec indifesi\u201d e quando \u201cla Chiesa non si pone al servizio dell\u2019uomo con compassione, allora sta fallendo\u201d. Per questo, ribadisce il presule, \u201csono sinceramente rammaricato e mi scuso senza riserve\u201d. L\u2019Arcivescovo ricorda, inoltre, che la \u201cCasa dei bambini\u201d di Tuam era propriet\u00e0 del Consiglio della Contea di Galway ed era gestita dalle \u201cSuore del Buon Soccorso\u201d. La diocesi quindi \u201cnon ha mai avuto un ruolo amministrativo nella gestione della struttura, ma ha avuto un ruolo pastorale\u201d, in quanto \u201ci sacerdoti della parrocchia di Tuam vi servivano come cappellani\u201d. Al contempo, il presule esorta alla comprensione del \u201ccrudo dolore e del danno psicologico\u201d sub\u00ecto dalle donne e dai bambini accolti nella Casa, cos\u00ec come richiama alla responsabilit\u00e0 \u201cgli uomini che hanno generato quei figli\u201d, sottolineando che \u201cla Chiesa avrebbe dovuto essere pi\u00f9 franca nel riconoscere tale responsabilit\u00e0\u201d. Monsignor Neary si dice, poi, \u201cinorridito\u201d dal fatto che, nel 2017, nel sito di Tuam, siano stati scoperti \u201cresti umani corrispondenti, temporalmente, alle attivit\u00e0 della Casa\u201d, una scoperta che rivela \u201cl\u2019enorme sofferenza e dolore dei bambini e delle loro madri\u201d. Si tratta, tra l\u2019altro, di sepolture che non risultano nel \u201cRegistro ufficiale dei defunti\u201d, una discrepanza che \u201cha causato comprensibilmente il massimo sdegno\u201d. Per questo, l\u2019Arcivescovo esorta a compiere tutti i passi necessari per giungere \u201calla scoperta della verit\u00e0\u201d, affinch\u00e9 \u201csi possano prendere le misure appropriate per guarire le ferite del passato ed andare avanti insieme\u201d. Rendendo, quindi, omaggi a tutti coloro che hanno lavorato alla realizzazione del Rapporto di inchiesta, offrendo \u201cdignit\u00e0, giustizia e verit\u00e0 ai defunti ed alle loro famiglie\u201d, l\u2019Arcivescovo irlandese auspica che \u201csimili atrocit\u00e0 non si ripetano mai pi\u00f9\u201d e che si operi maggiormente \u201ca servizio del bene comune\u201d. (IP)\n13 gennaio - GERMANIA Da quest\u2019anno il 31 gennaio duplice celebrazione: la Domenica della Parola di Dio coincide con la Domenica ecumenica della Bibbia\nUna coincidenza fortunata e importantissima viene a trovarsi da quest\u2019anno nel calendario della Chiesa tedesca: la coincidenza all\u2019ultima domenica di gennaio \u2013 che nel 2021 \u00e8 il 31 \u2013 della Domenica della Parola di Dio, celebrata a livello mondiale, con la Domenica ecumenica della Bibbia, che in Germania viene festeggiata insieme da tutte le confessioni cristiane.\n[Lo annuncia il sito della Conferenza episcopale tedesca.](https://www.dbk.de/presse/aktuelles/meldung/oekumenischer-bibelsonntag-sonntag-des-wortes-gottes) In tutte le parrocchie cattoliche, la terza domenica del ciclo dell'anno, che cade alla fine di gennaio, viene celebrata la Domenica della Parola di Dio, come stabilito da Papa Francesco nel Motu Proprio Aperuit illis del 30 settembre 2019. Questa domenica mondiale, interamente dedicata alla Parola di Dio appunto, come ha detto il Papa, aiuta a comprendere, \"l'inesauribile ricchezza che deriva da questo costante dialogo di Dio con il suo popolo\". La terza domenica del ciclo annuale, infatti, \u00e8 in prossimit\u00e0 della Settimana ecumenica di preghiera per l'unit\u00e0 dei cristiani, che ricorre tra il 18 e il 25 gennaio 2021: in questo modo, la Domenica della Parola di Dio cerca anche di evidenziare l'importanza ecumenica della Bibbia, perch\u00e9 \"la Sacra Scrittura mostra a chi l'ascolta il cammino da seguire per arrivare a un'autentica e solida unit\u00e0\", secondo il Papa Francesco. In Germania, inoltre, dal lontano 1982, ogni ultima domenica di gennaio si celebra la Domenica ecumenica della Bibbia, giornata in cui le comunit\u00e0 cattoliche, protestanti, ortodosse e della Chiesa libera celebrano la Parola di Dio. Cos\u00ec quest\u2019anno le due domeniche coincidono e si \u00e8 deciso che verranno festeggiate contemporaneamente in modo permanente l'ultima domenica di gennaio, come deciso in ambito cattolico dalla Conferenza episcopale della Germania. \"La decisione dei vescovi cattolici di Germania di non celebrare due diverse, ma una sola, comune Domenica della Bibbia ecumenica, \u00e8, proprio dal punto di vista ecumenico, un segno meraviglioso che riconosce il grande impegno che anche il Katholisches Bibelwerk (Associazione biblica cattolica ndr) ha assunto per molti anni \u2013 evidenzia Katrin Brockm\u00f6ller, direttrice esecutiva del Katholisches Bibelwerk di Stoccarda - allo stesso tempo, \u00e8 un incoraggiamento per i numerosi gruppi di volontari che celebrano insieme la Domenica della Bibbia\". La Katholisches Bibelwerk e l'Istituto liturgico tedesco sono stati incaricati di continuare a svolgere un ruolo attivo nella formazione della Domenica biblica ecumenica. (RB)\n13 gennaio - ITALIA 106\u00b0 anniversario terremoto della Marsica: documenti inediti sugli aiuti che Don Orione port\u00f2 alla popolazione\n13 gennaio 1915, ore 7.55: la terra trema del Cento Italia e tutta la regione abruzzese della Marsica, in particolare la cittadina di Avezzano, viene travolta da un violento terremoto di magnitudo 7.0 della scala Richter. Il sisma ha ripercussioni su tutta la Penisola, tanto che il bilancio finale conta circa 30mila morti. Tra i primi soccorritori a giungere in aiuto della popolazione, c\u2019\u00e8 Don Luigi Orione, che si prodiga anima e corpo per salvare centinaia e centinaia di giovani dalle macerie. La sua opera \u00e8 tuttora indelebile e, a distanza di 106 anni da quel drammatico 13 gennaio, l\u2019Archivio centrale dell\u2019Opera Don Orione ha diffuso alcuni documenti inediti, tra cui una lettera scritta il 22 gennaio 1915 da Don Roberto Risi, principale collaboratore di Don Orione a Roma. \u201cIl Direttore \u2013 scrive Don Roberto, riferendosi a Don Luigi - \u00e8 partito alle 7 per Avezzano, dove va a stabilirsi in una baracca per organizzare la raccolta degli orfani di tutti i luoghi terremotati\u201d. \u201cTutte le ore arrivavano orfani \u2013 racconta ancora - Una sera alle 10 e mezza ne giunsero ben 24. Stesi quattro materassi e poi 12 di qua e 12 di l\u00e0 col tappeto dell'altare sopra feci loro passare la notte, alla bene meglio, contenti per\u00f2, che da 4 giorni dormivano per le campagne. Ne abbiamo uno che venne estratto sabato alle 3 e mezza dalle macerie. Sono 81 in tutto. Per\u00f2 il Direttore ne vuole accettare altri 15\u201d. Scrive inoltre Don Roberto: \u201cL'altro ieri il Direttore sal\u00ec coll'automobile a metri 1.300 per raccogliere orfani negli Abbruzzi. Vide parecchi lupi. L'automobile per il gelo slitt\u00f2, e non potevano pi\u00f9 proseguire con 6 orfani quasi morti e gelati: per fortuna sopraggiunsero altre 2 automobili e cos\u00ec pot\u00e9 ritornare ad Avezzano, di dove con 40 orfani ritorn\u00f2 a Roma col treno in poche ore\u201d. Da un altro documento inedito, inoltre, emerge che il Ministero degli Interni autorizz\u00f2 Don Orione ad utilizzare, per la raccolta degli orfani, un camion requisito durante la visita del Re ai terremotati. Rilevante anche la testimonianza di Ernesto Campese, segretario di Prefettura del Ministero degli Interni, che incontr\u00f2 Don Orione tra i terremotati: \u201cDov'\u00e8 Don Orione? \u2013 si legge in un documento - Mi indicano un vasto tendone. Mi avvicino. Vagiti di bimbi. Entro. Don Orione \u00e8 l\u00ec. (\u2026) Seduto su di uno sgabello; ciascun braccio sostiene un bimbetto; li ballonzola sulle ginocchia, li acqueta con la ninna-nanna e chiede i biberon\u201d. \u201cQuesti \u00e8 Don Orione \u2013 aggiunge Campese - Un piccolo prete striminzito; una tonaca frusta e impillaccherata; e due piedoni grossi cos\u00ec, in scarpacce ingobbite e scalcagnate\u201d. E conclude: \u201cCorreva qua e l\u00e0, ovunque portando fiducia\u201d. (IP)\n13 gennaio - SPAGNA #coronavirus Arcidiocesi di Pamplona e Tudela: sospese le Javieradas 2021\nA causa della diffusione della pandemia di Covid-19, e date le circostanze sanitarie nazionali, l\u2019arcidiocesi di Pamplona e Tudela, in un comunicato diffuso sulla sua pagina web, ha annunciato la cancellazione delle Javieradas, i pellegrinaggi in onore di San Francesco Saverio che si tengono i primi due fine settimana del mese di marzo, a Javier, in Navarra. In queste giornate, migliaia di pellegrini percorrono le strade che portano al castello di Javier \u2013 un pellegrinaggio di 50 chilometri - per venerare il Santo. Le origini della festa risalgono al XIX secolo quando, si racconta, il popolo navarro si liber\u00f2 da un\u2019epidemia di colera per intercessione di San Francesco Saverio. Pertanto, nel comunicato, l\u2019arcidiocesi avvisa che non saranno celebrate le Messe corrispondenti alla prima e alla seconda Javierada; e che sono confermate invece le celebrazioni della Novena della Grazia a San Francesco Saverio, a Javier, dal 4 al 12 marzo, nel rispetto delle misure sanitarie in vigore in quel momento. Gli orari delle celebrazioni della Novena della Grazia saranno disponibili sui siti web: www.javieradas.com e www.santuariojaviersj.org (AP)\n13 gennaio - POLONIA Il 24 gennaio istituita la Giornata di solidariet\u00e0 con la Croazia\nSostenere con la preghiera, ma anche con le donazioni le popolazioni colpite dal grave sisma in Croazia in una giornata dedicata espressamente a loro il 24 gennaio prossimo: \u00e8 questo l\u2019invito che fa ai polacchi il presidente della Conferenza episcopale della Polonia, monsignor Stanislaw G\u0105decki,\n[dalle pagine del sito web dell\u2019Episcopato](https://episkopat.pl/24-stycznia-dzien-solidarnosci-z-chorwacja/). L\u2019arcivescovo ha ricordato che il 29 dicembre scorso la Croazia \u00e8 stata colpita dal terremoto pi\u00f9 forte degli ultimi 140 anni, con epicentro vicino alla capitale Zagabria. Sette persone sono morte, centinaia sono state ferite e migliaia sono rimaste senza casa. Il 6 gennaio 2021, poi, c'\u00e8 stata un'altra scossa nella regione. \u201cDi fronte a questo evento, la Caritas Croazia si \u00e8 rivolta a tutte le persone di buona volont\u00e0 con una richiesta di aiuto. Come Chiesa in Polonia, attraverso la Caritas Polonia, abbiamo gi\u00e0 donato 100mila zloty, ma le necessit\u00e0 sono molte\", ha sottolineato il presidente dei vescovi. Oltre a partecipare alle raccolte per le vittime davanti alle chiese, le donazioni possono essere versate sul conto della Caritas Polonia: 70 1020 1013 003 0000 0102 0002 6526, con la causale \u201cCroazia\u201d. (RB)\n13 gennaio - SUDAN 2021, Anno di preghiera e ringraziamento per centenario cristianesimo sui Monti Nuba\nLe Chiese del Sudan, tra cui quella cattolica, hanno indetto per il 2021\n[un \u201cAnno di preghiera e ringraziamento\u201d](https://www.aciafrica.org/news/2628/church-in-sudan-declares-52-week-prayer-initiative-after-centenary-of-missionary-service) a conclusione del centesimo anniversario dell\u2019arrivo del cristianesimo sui Monti Nuba. Risale, infatti, alla met\u00e0 del \u2018900 la prima presenza di missionari in questa regione del Paese africano. Lo speciale Anno, iniziato il primo gennaio, si concluder\u00e0 il prossimo 31 dicembre; per l\u2019occasione, i leader cristiani hanno diffuso una \u201cGuida alla preghiera\u201d cos\u00ec da permettere ai rispettivi fedeli di celebrare l\u2019avvenimento passo dopo passo, nell\u2019arco di 52 settimane. \u201cIl 2020 \u2013 spiegano gli esponenti religiosi \u2013 ha segnato il centesimo anniversario del primo arrivo dei missionari sui Monti Nuba: vogliamo, perci\u00f2, celebrare ci\u00f2 che Dio ha fatto finora, risvegliarci ad un nuovo impegno missionario e prepararci a ci\u00f2 che verr\u00e0 nel futuro\u201d. \u201cVogliamo dare inizio ad un nuovo secolo \u2013 aggiungono \u2013 inondando di preghiere la terra dei Monti Nuba. Chiamiamo il corpo della Chiesa di tutto il mondo ad unirsi a noi in questo impegno e in questo sforzo, perch\u00e9 crediamo che vedremo una messe abbondante\u201d. Articolata in 32 pagine, la \u201cGuida alla preghiera\u201d descrive nel dettaglio i temi di riflessione scelti per ogni settimana ed offre anche opportuni riferimenti alle Scritture e intenzioni di preghiera specifiche. Per questo mese di gennaio, in particolare, i leader religiosi suggeriscono di pregare per la vita e la missione della Chiesa, mentre a febbraio si esortano orazioni in favore della pace e del giusto operato dei leader di governo. Nei mesi successivi, le riflessioni punteranno, invece, sulle comunit\u00e0; i villaggi; la famiglia; il sistema educativo; le infrastrutture; la sanit\u00e0; gli sfollati dalle terre di origine; l\u2019agricoltura; la spiritualit\u00e0 e la formazione cristiana. I fedeli sono invitati ad aderire all\u2019iniziativa pregando in casa, in chiesa o anche all\u2019aperto. Inoltre, \u00e8 stata attivata un\u2019apposita casella di posta elettronica ( [prayfornuba21@gmail.com](mailto:prayfornuba21@gmail.com)) alla quale, nel corso dell\u2019anno, coloro che lo desiderano possono far pervenire testimonianze, messaggi di incoraggiamento o richieste di preghiere per intenzioni particolari. Dal canto loro, i leader cristiani confidano di \u201cvedere la speranza fluire in ogni zona dei Monti Nuba, affinch\u00e9 le famiglie e le comunit\u00e0 crescano sempre pi\u00f9 forti e avvengano cambiamenti positivi nella situazione politica del Paese\u201d. Questa iniziativa di preghiera, aggiungono, \u201c\u00e8 un\u2019opportunit\u00e0 per sedersi, ascoltare e avere una prospettiva celeste sulle nostre difficolt\u00e0 quotidiane\u201d; la preghiera, infatti, \u201c\u00e8 un tempo creativo in cui Dio ci parla dei suoi progetti e della sua grazia\u201d. \u201cProprio come il terreno deve essere preparato prima di piantare i nuovi semi di stagione \u2013 concludono gli esponenti cristiani \u2013 possa quest\u2019Anno di preghiera preparare il terreno spirituale per una nuova stagione di semina di vita eterna\u201d. Da ricordare che in Sudan, Paese a maggioranza musulmana, i cristiani rappresentano una piccola percentuale della popolazione. Le origini del cristianesimo nel Paese risalgono al VI secolo, ma dopo le migrazioni arabe tale religione fu gradualmente sostituita dall\u2019Islam, con un lungo processo completatosi alla fine del XV secolo. Dal 1600 in poi, con varie fasi, \u00e8 iniziata una seconda fase di rinascita del cristianesimo; quello attuale \u00e8 il frutto degli sforzi missionari europei che hanno avuto inizio a met\u00e0 del XIX secolo. (IP)\n13 gennaio - BOLIVIA Seconda ondata di #coronavirus. Episcopato: \u201cPrendetevi cura della vostra salute e di quella degli altri\"\nI vescovi boliviani, in un comunicato diffuso sulla loro pagina web, l\u201911 gennaio, hanno invitato i fedeli a prendersi cura della loro salute e di quella degli altri, seguendo \"i consigli di biosicurezza degli esperti e dei tecnici\", in un momento in cui il Paese sta vivendo una \u201cseconda ondata\u201d di Covid-19. La difficile situazione che si trova a vivere la Bolivia \u2013 hanno affermato i presuli - \u00e8 un\u2019opportunit\u00e0, \u201cun momento per coltivare e crescere nella solidariet\u00e0 e nella fraternit\u00e0, per uscire dall'individualismo e per cercare insieme il bene comune\u201d; \u00e8 un momento \u2013hanno aggiunto- in cui prendersi cura della propria salute e di quella degli altri diventa un obbligo morale. \u201cPertanto, le opinioni e le azioni sconsiderate che mettono a rischio la propria vita e quella degli altri sono da respingere\u201d hanno precisato. \u201cA maggior ragione, se queste opinioni \u2013 hanno spiegato - si basano su presunti principi religiosi che, ignorando i consigli di biosicurezza degli esperti e dei tecnici sanitari, invitano a una falsa sicurezza in Dio, che non tiene conto dell'intelligenza, dono del Signore, e del buon senso; o sconsigliano i farmaci e gli altri mezzi proposti dagli esperti, creando confusione e mettendo in serio pericolo la vita e la salute\u201d. In merito all'uso del vaccino contro il Covid-19, che hanno auspicato venga garantito a tutti, senza alcun tipo di esclusione, i presuli, come affermato dalla Congregazione per la Dottrina della Fede, senza pretendere di \"giudicare la sicurezza e l'efficacia dei vaccini, perch\u00e9 la loro valutazione \u00e8 di competenza dei ricercatori biomedici\u201d, hanno ribadito che \"la moralit\u00e0 della vaccinazione dipende non solo dal dovere di proteggere la propria salute ma anche dal dovere di perseguire il bene comune\". Essi hanno, quindi, concluso, augurandosi che il Dio Bambino, che si \u00e8 fatto uomo per noi, e la sua Santa Madre possano \u201cliberarci dalla malattia e aiutarci ad essere responsabili con l'immenso dono della vita e della salute\u201d. (AP)\n13 gennaio - REPUBBLICA CECA La testimonianza di monsignor Graubner: \u201cIl Signore mi ha regalato altro tempo\u201d\n\u201cMi sono trovato sulla soglia dell\u2019eternit\u00e0. Ringrazio il Signore per avermi regalato ancora del tempo qui\u201d. Cos\u00ec monsignor Jan Graubner, arcivescovo di Olomuc, racconta in un\u2019intervista al sito web Olomouc.cz \u2013\n[e riportata dal sito della Conferenza episcopale della Repubblica Ceca](https://www.cirkev.cz/cs/aktuality/210111ocitl-jsem-se-na-prahu-vecnosti-popsal-arcibiskup-graubner) \u2013 la sua esperienza con il Covid 19 che l\u2019ha colpito alla fine di novembre. Il presule, a causa di gravi problemi respiratori, \u00e8 stato ricoverato nell'unit\u00e0 di terapia intensiva dell'ospedale universitario di Olomouc. Nelle sue commosse parole, oltre al racconto del suo contatto diretto con il virus, anche una riflessione sul mondo di oggi, sul negazionismo, sui servizi di streaming e, ovviamente, sull'amore di Dio. \"Quando vedi non solo dalle reazioni dei medici, ma anche da quello che stai vivendo, che le tue possibilit\u00e0 di guarigione sono scarse, guardi le cose in modo diverso \u2013 racconta - sai che non puoi pi\u00f9 fare nulla, l'unica possibilit\u00e0 per te \u00e8 la misericordia di Dio. \u00c8 allora che capisci quanto l'esperienza con Lui sia importante \". L\u2019arcivescovo ha testimoniato quanto sia stato importante avere la consapevolezza che le persone in tutto il Paese pregavano per lui. \"Nella mia giovinezza ho scoperto l'amore di Ges\u00f9, che ama fino all'ultimo respiro sulla Croce, anche quando si sente abbandonato da tutti, anche da Dio. Per tutta la vita ho imparato nell'angoscia e nel dolore a conoscere Ges\u00f9 abbandonato e ad abbracciarlo. L\u2019ho fatto anche in questa esperienza, perci\u00f2 nel momento in cui pensavo che la morte stesse arrivando, ero pieno di grande pace\u201d. Secondo monsignor Graubner, l'epidemia ha offerto al mondo intero e anche alla Chiesa alcune opportunit\u00e0: \"Sono soddisfatto dell'ingegnosit\u00e0 e della disponibilit\u00e0 di molte persone che sono state coinvolte nello sviluppo delle nuove possibilit\u00e0 offerte dalla tecnologia. Alcune saranno certamente mantenute, come le varie catechesi e discorsi domenicali per i bambini offerti su YouTube\u201d.In chiusura, il pensiero va a quanti, nella Chiesa abbiano cercato di essere vicini ai bisognosi dall'inizio dell'epidemia e continuino a farlo. \"Raccolte fondi per i pi\u00f9 poveri, centri di consulenza psicologica e spirituale o aiuto volontario per gli anziani con la spesa. La Caritas ha, tra le altre cose, un servizio di assistenza infermieristica, agisce in ospizi e case per anziani. L\u00ec, in particolare, si sta combattendo una dura battaglia contro il virus, e si \u00e8 sempre alla ricerca di volontari. Infine voglio ricordare i tanti sacerdoti, teologi e suore che si recano negli ospedali per aiutare \", ha concluso. (RB)\n13 gennaio - COLOMBIA Incendio a C\u00facuta: sette morti e quattro feriti. Il messaggio di vicinanza della diocesi\nLa diocesi di C\u00facuta, in seguito al grande incendio, scoppiato sabato mattina nel quartiere de La Castellana, che ha provocato sette morti e quattro feriti, e le cui cause sono oggetto di indagine da parte delle autorit\u00e0, attraverso un messaggio pubblicato sui suoi social network, ha espresso la sua vicinanza alle famiglie delle vittime e dei ricoverati. Ha inoltre assicurato le sue preghiere per una pronta guarigione alle persone che si trovano in un delicato stato di salute a causa di questi stessi eventi. Nella lettera, la diocesi fa arrivare \"alle famiglie colpite le sue condoglianze per la perdita dei loro cari; allo stesso tempo offre preghiere e suppliche al Signore Dio Onnipotente affinch\u00e9 riposino nella pace eterna\". (AP)\n13 gennaio - COSTA D\u2019AVORIO Chiesa prepara Plenaria vescovi e chiusura Giubileo per 125.mo evangelizzazione\nDue importanti appuntamenti attendono la Chiesa cattolica della Costa d\u2019Avorio in questo gennaio 2021: la 117.ma Assemblea Plenaria della Conferenza episcopale nazionale (Cecci) e le celebrazioni conclusive del Giubileo indetto nel 125.mo anniversario dell\u2019evangelizzazione del Paese. Risale, infatti, al 1895, la creazione della Prefettura apostolica della Costa d\u2019Avorio, separata dall\u2019attuale arcidiocesi di Cape Coast, in Ghana, ed affidata ai religiosi della Societ\u00e0 delle Missioni Africane. Ad evidenziare il significato di questi due grandi eventi \u00e8 Padre Emmanuel Wohi Nin, segretario generale della Cecci, in un\u2019intervista rilasciata alla \u201cRadio Nationale Catholique\u201d e\n[pubblicata sulla pagina Facebook della stessa Cecci](https://www.facebook.com/ceccivoire). Riguardo alla Plenaria, in programma dal 18 al 24 gennaio nella diocesi di Grand-Bassam, padre Nin spiega: \u201cOggetto principale della riunuine sar\u00e0 la riflessione sulla questione educativa. L\u2019Assemblea, infatti, avr\u00e0 per tema \u2018L'educazione al servizio dello sviluppo umano integrale in Costa d'Avorio\u2019, ma naturalmente all\u2019ordine di giorni ci saranno anche altri argomenti relativi al ministero episcopale e alla vita delle diocesi\u201d. Tra gli obiettivi del confronto tra i vescovi ci sar\u00e0, inoltre, \u201cla tutela della dottrina da interpretazioni errate e l\u2019implementazione della spiegazione corretta della Parola di Dio\u201d. Quanto alle celebrazioni conclusive del Giubileo, il segretario della Cecci ricorda che esse sono in programma per il 24 gennaio sempre a Grand-Bassam: \u201cUn Giubileo \u00e8 la festa della presenza di Dio, un momento di ringraziamento, di impegno e di fedelt\u00e0 al Vangelo \u2013 afferma il sacerdote - L'annuncio del Vangelo deve riscoprire l'ardore degli inizi dell'evangelizzazione del continente africano\u201d. Di qui, il richiamo di padre Nin alla \u201cgratitudine\u201d, per \u201cimparare dall'entusiasmo dei tanti missionari che, per molti secoli, hanno sacrificato la loro vita per portare la Buona Novella ai loro fratelli africani. Ma nel rendere grazie e nel ricordare tutto questo, dobbiamo anche impegnarci per celebrare, in futuro, i 150 anni di evangelizzazione\u201d. Nel corso della lunga intervista, il segretario generale della Cecci traccia anche un bilancio del 2020, anno \u201cdominato dalla crisi sanitaria del Covid-19 e che ha avuto ripercussioni anche sulla pratica della fede e sull\u2019attivit\u00e0 pastorale\u201d, con \u201cmisure drastiche e restrizioni precise adottate dallo Stato\u201d. Di conseguenze, sottolinea il sacerdote, \u201canche nella vita della Chiesa le attivit\u00e0 sono state rallentate\u201d. Tuttavia, \u201cil popolo di Dio in Costa d\u2019Avorio non si \u00e8 seduto sugli allori ma si \u00e8 dato da fare\u201d, per portare aiuto l\u00e0 dove necessario. Inoltre, sempre nel rispetto delle normative anti-contagio, l\u2019amministrazione di Sacramenti come il battesimo, la prima comunione, la cresima e il matrimonio si \u00e8 svolta \u201cin tutte le diocesi\u201d. Numerosi anche i momenti celebrativi per \u201cl\u2019Anno biblico\u201d indetto dalle Suore Paoline e per l\u2019arrivo di nuovi sacerdoti e consacrati nel Paese. Padre Nin ricorda, inoltre, che \u201cdurante tutto il 2020 i vertici della Chiesa cattolica hanno costantemente sollecitato i leader politici e i cittadini a lavorare per consolidare lo Stato di diritto attraverso elezioni inclusive e trasparenti, la coesistenza pacifica e la promozione del senso del bene comune\u201d. Di qui, il richiamo a lavorare costantemente per la riconciliazione nazionale, cos\u00ec da rispondere \u201calle sofferenze e alle paure del popolo ivoriano\u201d. Tale impegno \u2013 ricorda il segretario della Cecci \u2013 deve proseguire anche nel nuovo anno, nonostante le difficolt\u00e0, gli attacchi o le intimidazioni che a volte la Chiesa pu\u00f2 incontrare, perch\u00e9 \u201cla cosa pi\u00f9 importante \u00e8 agire sempre in nome di Cristo e del Vangelo\u201d. La Chiesa, dal suo canto, \u201cavr\u00e0 sempre il ruolo di sentinella e di profeta\u201d, un ruolo portato avanti grazie \u201ca testimoni\u201d credibili dei quali \u201cil mondo oggi ha bisogno pi\u00f9 che mai\u201d. In quest\u2019ottica, il segretario generale dei vescovi ivoriani esorta i fedeli ad \u201caprirsi totalmente a Dio, piuttosto che a ripiegarsi su se stessi, e ad impegnarsi pienamente nella difesa dei diritti umani\u201d, perch\u00e9 \u201cnon c\u2019\u00e8 amore pi\u00f9 grande del dare la vita per chi si ama\u201d. Nel 2021, dunque, la Chiesa in Costa d\u2019Avorio intende \u201criconciliare l\u2019uomo con Dio e con il prossimo e contribuire allo sviluppo umano integrale\u201d, ponendo infine l\u2019accento \u201csull\u2019impegno cittadino del cristiano in relazione al Vangelo e alla fede\u201d. (IP)\n13 gennaio - IRLANDA Rapporto su Case della Madre e del Bambino. Le scuse di monsignor Martin (primate) e monsignor Gavin\nIn occasione della pubblicazione del Rapporto della Commissione d\u2019inchiesta sulle Case della Madre e del Bambino, case di accoglienza destinate a ragazze madri e gestanti in condizioni di disagio, nel passato stigmatizzate, giudicate e rifutate dalla societ\u00e0, - atteggiamento di una cultura cui la Chiesa apparteneva -, monsignor Eamon Martin, arcivescovo di Armagh e presidente dell\u2019Episcopato, in una dichiarazione diffusa ieri dall\u2019ufficio stampa della Conferenza episcopale irlandese, si \u00e8 scusato senza riserve con i sopravvissuti e con tutti coloro che sono stati colpiti da questa realt\u00e0. Quindi ha invitato tutti a riflettere su questo Rapporto, che mette in luce una parte nascosta della storia irlandese, mostrando l'isolamento, la segretezza e l'ostracismo sociale che hanno dovuto affrontare le \"madri non sposate\" e i loro figli nel Paese. \u201cChiedo a tutti coloro che occupano posizioni di leadership nella Chiesa \u2013 ha scritto l\u2019arcivescovo di Armagh - di studiare attentamente questa lunga relazione e soprattutto di riflettere sulle coraggiose testimonianze dei testimoni della Commissione\u201d. Il Primate d\u2019Irlanda ha invitato a chiedersi \"come sia potuto accadere\u201d e \u201cad identificare, accettare e rispondere alle questioni pi\u00f9 ampie che il Rapporto solleva\u201d. \u201cDobbiamo continuare a trovare il modo di raggiungere coloro le cui testimonianze personali sono al centro di questo Rapporto\u201d ha dichiarato, e \u201cimpegnarci a fare ci\u00f2 che possiamo per aiutarli e sostenerli\u201d. Molti di loro oggi stanno ancora tentando di ricostruire la loro storia personale e cercando i membri della loro famiglia. Essi \u2013 ha affermato l\u2019arcivescovo - hanno il diritto \u201cdi accedere alle informazioni personali che li riguardano\u201d. Questo diritto deve essere pienamente rispettato, ha osservato, e lo Stato deve \u201cgarantire che tutti gli ostacoli che ancora si frappongono all'informazione e al tracciamento siano superati\u201d. Per esempio, potrebbero esserci persone in possesso di informazioni sui luoghi di sepoltura, che non si sono ancora fatte avanti. \u201cMi rivolgo a chiunque possa contribuire in tal senso\u201d ha osservato il presule. \u201cTutti i luoghi di sepoltura dovrebbero essere identificati e contrassegnati in modo che i defunti e le loro famiglie siano riconosciuti e non siano mai dimenticati\u201d. Monsignor Martin, congratulandosi con chi ha lottato per raccontare questa storia inquietante e dolorosa, e ringraziando chi nel tempo ha sostenuto i sopravvissuti, spera che il Rapporto possa rappresentare una lezione per il presente e per le generazioni future. \u201cCome Chiesa, Stato e societ\u00e0 in generale, dobbiamo garantire insieme che, nell'Irlanda di oggi, tutti i bambini e le loro madri si sentano desiderati, accolti e amati. Dobbiamo anche continuare a chiederci - ha concluso - dove le persone di oggi potrebbero sentirsi allo stesso modo rifiutate, abbandonate, dimenticate o relegate ai margini\u201d. Anche monsignor Fintan Gavin, vescovo di Cork e Ross, ha accolto con favore il Rapporto sulle Case della Madre e del Bambino, ringraziando la Commissione per aver reso un grande servizio alla societ\u00e0 e alla Chiesa, aiutandole a conoscere la verit\u00e0 su questo triste passato. Leggendo le storie di queste donne, isolate e abbandonate dalla societ\u00e0, che non avevano altri posti cui rivolgersi se non queste istituzioni, il presule, in un comunicato diffuso oggi, 13 gennaio, ha scritto di \u201cprovare un senso di vergogna e di imbarazzo per come, la Chiesa e la societ\u00e0, abbiano spesso fallito nel rispondere compassionevolmente alle loro esigenze\u201d. \u201cCome vescovo \u2013 ha precisato - voglio riconoscere il ruolo svolto dalla Chiesa nel contribuire a questa cultura del giudizio e della segretezza che a volte ha mostrato cos\u00ec poca compassione o rispetto per le donne e i loro bambini\u201d, che \u201cerano trattati come cittadini di seconda classe\u201d. Monsignor Fintan Gavin si \u00e8 quindi appellato ai legislatori affinch\u00e9 aiutino gli ex residenti delle Case, impegnati a ricostruire la propria storia personale, e facciano in modo che \u201cle informazioni sui registri delle nascite e dei battesimi possano essere legalmente condivise con compassione e sensibilit\u00e0 con coloro a cui giustamente appartengono\u201d. Egli si \u00e8 detto convinto che solo riconoscendo \u201cla verit\u00e0 di questa realt\u00e0 e il dolore provato\u201d sar\u00e0 possibile iniziare un cammino di guarigione. (AP)\n13 gennaio - GIORDANIA Gli incontri del patriarca Pizzaballa con il Tribunale ecclesiastico, le istituzioni scolastiche e i sacerdoti\nProsegue in Giordania la visita del patriarca latino di Gerusalemme Pierbattista Pizzaballa. Ieri, riferisce Abouna.org, si \u00e8 svolto l\u2019incontro con i sacerdoti che lavorano presso il Tribunale ecclesiastico latino e il presidente, Jihad Shwaihat, ha informato il patriarca delle attivit\u00e0 del tribunale e del costante impegno di quanti vi prestano il loro servizio per servire la verit\u00e0, la giustizia e la legge divina e per applicare le nuove normative della Santa Sede valide nella Chiesa universale. In totale sono 25 i sacerdoti che svolgono il loro servizio nei tribunali ecclesiastici in Giordania, Gerusalemme e nella Galilea; lo scorso anno il tribunale della Giordania si \u00e8 occupato di 295 cause e di 21 casi di annullamento. Nel corso dell\u2019incontro si \u00e8 discusso anche dell\u2019intenzione di applicare il principio della \u201cprospettiva pastorale del diritto pastorale\u201d che mira a valorizzare anzitutto il bene pubblico prima dell\u2019avvio degli atti giudiziari. Sempre ieri, il patriarca Pizzaballa, accompagnato dal vicario patriarcale latino per la Giordania, monsignor William Shomali, e dal segretario generale del vicariato, padre Imad Alamat, ha visitato la direzione generale delle scuole del Patriarcato in Giordania ed ha preso conoscenza della situazione attuale delle scuole a livello amministrativo, educativo e finanziario, delle problematiche e prospettive future e del piano quinquennale destinato allo sviluppo delle scuole. Successivamente, il patriarca ha visitato l\u2019ufficio del Comitato Finanze del Patriarcato Latino ad Amman, incontrando il vice economo, il diacono Jubran Salameh, e altri membri dello staff che con lui hanno discusso dei piani futuri e degli aiuti umanitari ad Amman. Luned\u00ec scorso, invece, si \u00e8 svolta una videoconferenza con i sacerdoti del patriarcato latino in Giordania. Nel suo discorso il patriarca Pizzaballa ha invitato in particolare ad un coinvolgimento di sacerdoti e laici nel lavoro pastorale e parlato dell\u2019avvio di un piano pastorale integrato con un consiglio pastorale integrato che includa l\u2019intera diocesi o un consiglio pastorale speciale per ciascuna sezione della diocesi. Il patriarca, infine, ha manifestato la sua disponibilit\u00e0 a collaborare con i sacerdoti perch\u00e9 le istituzioni patriarcali offrano migliori servizi pastorali, culturali, spirituali e umanitari. (TC)\n13 gennaio - AMERICA LATINA Presidente Celam: accesso per tutti al vaccino anti-Covid sia priorit\u00e0 del 2021\nL\u2019accesso per tutti alla vaccinazione anti-Covid deve essere la priorit\u00e0 del 2021: lo scrive Monsignor Miguel Cabrejos Vidarte, presidente della Conferenza episcopale del Per\u00f9 (Cep) e del Consiglio episcopale dell\u2019America Latina (Celam),\n[in un messaggio diffuso nei giorni scorsi](https://prensacelam.org/2020/12/31/mensaje-de-ano-nuevo-del-presidente-del-celam-anhelamos-la-amistad-social-y-la-fraternidad-sin-fronteras/), in occasione dell\u2019inizio del nuovo anno. Tra i compiti prioritari dei prossimi dodici mesi, si legge nel documento episcopale, c\u2019\u00e8 \u201cil prendersi cura della vita di migliaia di nostri fratelli e sorelle, rafforzando il sistema sanitario per affrontare con successo la pandemia da coronavirus e trovare una soluzione alla crisi economica che ha impoverito migliaia di famiglie\". \"La speranza che tutti possano accedere al vaccino \u00e8 un bisogno urgente e una richiesta di tutti i settori della societ\u00e0\", sottolinea il presule, che rivolge poi un pensiero ai tanti morti provocati dalla pandemia in America Latina, nonch\u00e9 alle \u201cmigliaia di persone che hanno perso il lavoro e la cui povert\u00e0 si \u00e8 acuita\u201d. Tuttavia, nonostante le tante difficolt\u00e0 verificatesi, aggiunge Monsignor Cabrejos, il 2020 appena concluso passer\u00e0 alla storia anche per \u201ci grandi atti di umanit\u00e0 e carit\u00e0 cristiana\u201d che sono emersi: si \u00e8 trattato di \u201cgesti di solidariet\u00e0, di vocazione al servizio, di dedizione fino all\u2019eroismo\u201d che hanno \u201cscritto storie belle di autentico amore per il prossimo\u201d. In particolare, scrive ancora il presidente del Celam, la pandemia ha messo in luce \u201cil volto di una Chiesa samaritana, che accoglie e guarisce il fratello caduto lungo il cammino\u201d, mettendo al primo posto i pi\u00f9 vulnerabili e gli esclusi della societ\u00e0. \"Insieme siamo riusciti a salvare molte vite e a dare cibo e salute ai pi\u00f9 poveri\", ricorda il presule, soprattutto di fronte ai gravi problemi che affliggono la regione latinoamericana e caraibica, come \u201cla grave ingiustizia sociale e la disuguaglianza, la fragilit\u00e0 dei nostri sistemi politici, la necessaria lotta alla corruzione e la distruzione del Creato\". E questi \u2013 ribadisce il presidente della Cep \u2013 sono \u201ccompiti e sfide che non possiamo permetterci di trascurare nel nuovo anno appena iniziato\u201d. Citando, poi, i quattro grandi sogni per l\u2019Amazzonia, indicati da Papa Francesco nell\u2019Esortazione apostolica post-sinodale \u201c [Querida Amazonia](http://www.vatican.va/content/francesco/it/apost_exhortations/documents/papa-francesco_esortazione-ap_20200202_querida-amazonia.html)\u201d, Monsignor Cabrejos esorta i fedeli a realizzare in tutta l\u2019America Latina \u201cil sogno sociale di costruire la giustizia e rafforzare la pace; il sogno ecologico di prendersi cura della casa comune per tutti; il sogno culturale di promuovere l\u2019accesso ad un\u2019istruzione di qualit\u00e0, il rispetto per le donne e i bambini, la valorizzazione dei giovani e la tutela dei popoli indigeni e degli afroamericani\u201d; infine, il sogno ecclesiale per una Chiesa latinoamericana \u201cpi\u00f9 missionaria, sinodale e in uscita\u201d. Dal presule anche l\u2019esortazione a \u201ccostruire spazi che rendano possibile il bene comune\u201d, vera \u201cpietra angolare che permetter\u00e0 di progredire nel rispetto dei diritti e dei doveri di tutti, soprattutto dei migranti e dei rifugiati\u201d. \u201cDesideriamo \u2013 scrive il presidente del Celam \u2013 l\u2019amicizia sociale e la fratellanza universale, senza frontiere\u201d. Infine, affidando l\u2019America Latina alla Vergine di Guadalupe, Monsignor Cabrejos esorta alla solidariet\u00e0, alla costruzione di \u201cponti di dialogo, legami di unit\u00e0 e percorsi di rispetto per tutti\u201d. (IP)\n13 gennaio - BRASILE Pastorale giovanile: preghiera e compassione verso il prossimo la cura per i tempi di pandemia\nPregare per i malati e i sofferenti e compiere azioni verso il prossimo che siano mosse dalla compassione e dalla solidariet\u00e0: \u00e8 questa la ricetta per affrontare la pandemia dettata ai giovani dalla Commissione della Pastorale giovanile interna alla Conferenza episcopale del Brasile,\n[come riportato dal sito dell\u2019Episcopato brasiliano.](https://www.cnbb.org.br/em-2020-comissao-convidou-as-juventudes-do-brasil-a-realizarem-acoes-de-cuidado-e-compaixao-com-o-proximo/) Tracciando un bilancio dell\u2019anno appena concluso, fortemente segnato dal dolore connesso con la pandemia da Coronavirus che sta provando fortemente il Paese, la Commissione si \u00e8 riunita nella diocesi di Erexim dal 7 al 12 gennaio, per un incontro sul tema \"Avvicinatevi, riaffermiamo la lotta e condividiamo il pane! Nella diversit\u00e0 si fa la comunione\u201d, cui hanno partecipato, tra gli altri, monsignor Amilton Manoel da Silva e la suor Val\u00e9ria Leal. Per monsignor Amilton \u00e8 stato un momento molto importante per i giovani del Brasile e una pietra miliare nella celebrazione dei 50 anni di attivit\u00e0 della Pastorale giovanile in Brasile. Il vescovo ha sottolineato il lavoro della Commissione finalizzato a rafforzare i legami della Conferenza con le espressioni giovanili in Brasile: \u201cLa Pastorale giovanile ha una storia forte, ha segnato la storia del Brasile in tante occasioni e dobbiamo essere sempre pi\u00f9 uniti perch\u00e9 abbiamo molto da crescere come Chiesa nazionale\", ha detto. Tra le varie iniziative svolte, si ricordano i corsi di formazione a distanza offerti dalla Pastorale giovanile in materia di guida dei giovani, consulenza nelle politiche pubbliche, oltre al nuovo corso sul Sinodo dei giovani basato sull'Esortazione Apostolica Christus Vivit. Infine, sono stati offerti corsi post-laurea in comunione con il Ministero della giovent\u00f9 e corsi post-laurea in accompagnamento di adolescenti e giovani. Attraverso la campagna contrassegnata dall\u2019hashtag #pastoralejuvenilsamaritana, la Commissione invita i giovani a pregare e agire in questi tempi di pandemia: \u201cQuesto \u00e8 il momento per i giovani di unirsi e di invocare la potenza di Dio su tutta questa situazione. Questa iniziativa significa per noi unire le forze e invocare il potere di Dio su questa realt\u00e0 che sta spaventando tutto il nostro Paese e il mondo intero\". La proposta si \u00e8 concretizzata nell\u2019incoraggiare gruppi di giovani, in base alla loro realt\u00e0 e alle esigenze del loro ambiente, a mettersi al servizio della societ\u00e0 promuovendo azioni di solidariet\u00e0 che vanno dall'aiuto agli anziani, offrendosi ad esempio di far loro la spesa, al portare cibo e materiale igienico ai senzatetto. Secondo quanto riferito dalla Commissione, molte comunit\u00e0, parrocchie e diocesi svolgono da anni opere di questo tipo, che promuovono la dignit\u00e0 umana, e azioni di solidariet\u00e0 con persone in situazioni di vulnerabilit\u00e0 sociale. Per questo motivo, la Chiesa del Brasile ha chiamato tutte le persone di buon cuore, soprattutto i giovani, ad unirsi alle iniziative gi\u00e0 in corso o a promuovere nuove azioni di solidariet\u00e0 in questo momento molto difficile. Il 2020 ha segnato anche la celebrazione dei 10 anni di Connected Youth, il team di comunicazione della Commissione episcopale per la Giovent\u00f9 dei vescovi brasiliani. I consiglieri, i vescovi e i giovani che collaborano al servizio dell'animazione e dell'evangelizzazione attraverso la comunicazione hanno ripercorso le realizzazioni dell'ultimo decennio: \"L'\u00e9quipe di comunicazione giovanile della Commissione Episcopale per la Pastorale Giovanile, meglio conosciuta attraverso il portale Youth Connected, vuole essere uno strumento per l'evangelizzazione dei giovani, come canale che d\u00e0 voce e volto ai giovani del Brasile e, inoltre, aiuta a costruire ponti tra la Chiesa e i giovani\", hanno detto. Il portale dei Giovani Connessi \u00e8 estremamente importante per la Chiesa in Brasile, perch\u00e9 \"porta Ges\u00f9 Cristo ai giovani, con un linguaggio giovanile che sfida i giovani a fare una scelta fondamentale per Ges\u00f9\". (RB)\n13 gennaio - FILIPPINE Festa del Santo Ni\u00f1o. Folla nella Basilica Minore di Cebu, cancellate tutte le Messe pubbliche fino al 17 gennaio\nI frati agostiniani della Basilica Minore del Santo Ni\u00f1o de Cebu hanno cancellato tutte le Messe pubbliche a partire da oggi, marted\u00ec 13 gennaio, fino alla festa del Bambino Ges\u00f9, il 17 gennaio, per \"il bene comune e il beneficio di tutti\". I reigiosi lo hanno annunciato ieri, preoccupati per la folla, sempre pi\u00f9 crescente, riversatasi in Basilica. Padre Pacifico Nohara Jr., priore e rettore della Basilica, ha affermato \u2013 si legge sulla pagina web dell\u2019Episcopato - che la situazione li ha chiamati a prendere provvedimenti per prevenire la diffusione del coronavirus. Negli ultimi quattro giorni, infatti, migliaia di devoti si sono riversati in chiesa, nonostante la minaccia del Covid-19, per partecipare alla novena.Chiedendo comprensione, padre Nohara ha invitato i fedeli a partecipare alle restanti novene di Messe e alle celebrazioni della festa online, attraverso la pagina Facebook della diocesi e il canale YouTube, e ha ricordato che comunque la Basilica e il suo complesso rimarranno aperti ai fedeli che vorranno visitarli. (AP)\n13 gennaio - NUOVA ZELANDA #coronavirus. Vescovi esortano tutti alla vaccinazione\nLa Conferenza episcopale cattolica della Nuova Zelanda (Nzcb) esorta fortemente tutti i fedeli a vaccinarsi contro il Covid19, nel momento in cui l\u2019antidoto sar\u00e0 disponibile.\n[In una nota](https://www.catholic.org.nz/news/media-releases/bishops-support-covid-vaccine/), il presidente della Nzcb, Cardinale John Dew, ricorda l\u2019esortazione di Papa Francesco affinch\u00e9 tutti si sottopongano al vaccino, in quanto \u201cazione etica\u201d, a tutela non solo di se stessi, ma anche degli altri. Al contempo, il porporato cita [la recente nota della Congregazione per la Dottrina della Fede](https://www.vaticannews.va/it/vaticano/news/2020-12/conregazione-dottrina-fede-vaccini-morale-coronavirus.html) che ha definito \u201cmoralmente accettabile utilizzare i vaccini anti-Covid-19 che hanno usato linee cellulari provenienti da feti abortiti nel loro processo di ricerca e produzione\u201d. Ribadito, inoltre, che nel caso dell\u2019attuale pandemia, \u201csi possano usare tutte le vaccinazioni riconosciute come clinicamente sicure ed efficaci con coscienza certa che il ricorso a tali vaccini non significhi una cooperazione formale all\u2019aborto dal quale derivano le cellule con cui i vaccini sono stati prodotti\u201d. \u201cI vaccini funzionano e proteggono da una vasta gamma di malattie \u2013 afferma ancora il Cardinale Dew \u2013 Rifiutiamo le false informazioni che circolano su internet e altrove e che affermano che i vaccini non dovrebbero essere usati\". Al contrario, \u00e8 proprio grazie ad essi che \u201cmalattie un tempo universali come il vaiolo sono state cancellate, salvando innumerevoli vite\u201d. A tutela di tutti, quindi, \u201c\u00e8 vitale che la maggior parte delle persone in un Paese sia vaccinata\". A tal proposito, il presidente della Nzcb ricorda l'epidemia di morbillo verificatasi nel 2019 proprio in Nuova Zelanda e dilagata rapidamente perch\u00e9 solo l'80 per cento della popolazione era vaccinato. Di conseguenza, la malattia ha ucciso pi\u00f9 di 80 persone, la maggior parte delle quali bambini e neonati. \u201cTutti, compresi i cattolici \u2013 conclude il porporato \u2013 hanno la responsabilit\u00e0 morale di proteggere se stessi e gli altri sottoponendosi al vaccino anti-Covid19 non appena se ne avr\u00e0 il diritto, nell'ambito del programma di vaccinazione previsto dal governo\". Da ricordare che il coronavirus, in Nuova Zelanda, ha fatto registrare, ad oggi 13 gennaio, 2.228 casi in totale. (IP)\n13gen21 - STATI UNITI Designazione di Cuba \u201cStato sponsor del terrorismo\u201d. Disaccordo dei vescovi: serve collaborazione\nIl Segretario di Stato degli Stati Uniti, Mike Pompeo, ha annunciato la designazione di Cuba come \u201cStato sponsor del terrorismo\u201d. Il Paese rientra nuovamente, quindi, nella cos\u00ec detta \u201cblack list\u201d che include Iran, Siria e Corea del Nord e dalla quale la presidenza di Barack Obama l\u2019aveva rimosso nel 2015. Immediata la reazione della Conferenza episcopale statunitense (Usccb):\n[in una nota a firma di Monsignor David J. Malloy, presidente del Comitato Giustizia e pace](https://www.usccb.org/news/2021/us-bishops-chairman-international-justice-and-peace-responds-announcement-department), si afferma: \u201cPer decenni, in collaborazione con la Santa Sede e la maggior parte della comunit\u00e0 internazionale, l\u2019Usccb ha sollecitato la collaborazione e le relazioni reciprocamente vantaggiose tra gli Usa e Cuba, cos\u00ec come la completa revoca dell\u2019embargo economico contro l\u2019isola\u201d. Di qui, \u201cil profondo disaccordo\u201d dei presuli di fronte alla decisione annunciata da Mike Pompeo. Monsignor Malloy ricorda, inoltre, che gi\u00e0 in passato il Comitato episcopale Giustizia e pace ha sottolineato la necessit\u00e0 di maggior relazioni tra Stati Uniti e Cuba \u201cper costruire legami commerciali, culturali e scientifici reciprocamente vantaggiosi, cos\u00ec da produrre una prosperit\u00e0 duratura per entrambe le nazioni\u201d. \u201cPreghiamo \u2013 conclude il presule \u2013 affinch\u00e9 non ci stanchiamo mai di lavorare per questi obiettivi e affinch\u00e9 entrambe le parti riconoscano la necessit\u00e0 di amicizia e di collaborazione\u201d. (IP)\n12 gennaio - REPUBBLICA DEMOCRATICA CONGO Cibo e kit per l\u2019igiene distribuiti dalla Caritas a case per anziani e famiglie bisognose\nGrazie al progetto \u201cCDP-COVID19\u201d sono stati distribuiti dalla Caritas a Kinshasa, nella Repubblica Democratica del Congo, beni alimentari e dispositivi anti-Covid. A beneficiarne parrocchie e case per anziani. Caritas Congo riferisce che a ricevere aiuti sono state anche 8mila famiglie bisognose che hanno ricevuto kit per l\u2019igiene. Il progetto \u00e8 stato finanziato dal Center for Disaster Philanthropy tramite il Catholic Relief Services, che ha messo a disposizione circa 250mila dollari. In quattro ospizi sono arrivati farina di mais, fagioli, olio e sale. Fra questi l\u2019ospizio Bolingo, creato 18 anni fa nel distretto di Kingabwa Wireless. \u201cQuesto ospizio \u00e8 stato nato per soddisfare le esigenze degli anziani abbandonati dai genitori e dallo Stato - spiega padre Kevin-Serge Vomi, salesiano, parroco di San Kiwanuka, che gestisce la struttura, grato per gli aiuti pervenuti -. Ospita dieci anziani e un centinaio di persone vengono per ricevere cibo o cure\u201d. (TC)\n12 gennaio - MONDO La Commissione Fede e Ordine del Wcc affronter\u00e0 on line in due diversi incontri le questioni ecumeniche nel mondo di oggi\nIl significato ecumenico della visione comune della Chiesa e le sfide del dialogo ecumenico su questioni morali saranno al centro degli incontri on line della Commissione Fede e Ordine del Consiglio Mondiale delle Chiese (Wcc) che si svolgeranno dal 14 al 20 gennaio e dal 23 al 25 febbraio. I membri della commissione si incontrano dopo l\u2019analisi, da parte di un gruppo di studio, di circa 80 osservazioni sul documento \u201cLa Chiesa: verso una visione comune\u201d dalle quali si stanno sviluppando 16 temi teologici controversi chiave. Il messaggio alle Chiese circa una visione comune scaturir\u00e0 poi dopo l\u2019undicesima assemblea del Wcc, che si terr\u00e0 nel 2022 a Karlsruhe, in Germania. Al centro dei lavori anche il rapporto \u201cFacilitare il dialogo per costruire la koinonia\u201d sulla diversit\u00e0 delle risposte delle Chiese alle questioni etiche, che porta a divisioni interne o a diverse testimonianze. Il rapporto esplora tra l\u2019altro il terreno comune delle Chiese di tradizioni diverse in relazione alla riflessione etica. La Commissione Fede e Ordine discuter\u00e0 infine della proposta di una sesta conferenza mondiale su fede e ordine nel 2025, anno in cui si celebreranno i 1700 anni del primo Concilio Ecumenico a Nicea. L\u2019obiettivo \u00e8 affrontare questioni legate alle sfide attuali: come confessare la fede apostolica oggi e identificare la visione dell\u2019unica Chiesa come comunione conciliare. (TC)\n12 gennaio - CAMERUN La Chiesa presbiteriana condanna gli attentati dei separatisti armati che nei giorni scorsi hanno provocato una ventina di morti\n\u201cCondanniamo tutti coloro che sprecano la vita fatta a immagine di Dio\u201d: \u00e8 quanto afferma in un comunicato diffuso ieri la Chiesa Presbiteriana del Camerun facendo riferimento alle uccisioni di civili da parte di separatisti armati e militari che hanno tristemente inaugurato il nuovo anno. Il 6 gennaio una bomba esplosa sul ciglio della strada su un convoglio di funzionari governativi scortati da militari tra Andek e Mbengwi ha provocato la morte di cinque persone, fra cui una giornalista; l\u20198 gennaio, in un attacco alla postazione dell\u2019esercito a Matazem - Santa sono rimasti uccisi quattro militari e due civili; il 9 gennaio uomini non identificati hanno ucciso il figlio di cinque anni di un pastore della Chiesa presbiteriana a Wum \u2013 Menchum; il 10 gennaio si contano almeno nove vittime, compreso un bambino, nella sottodivisione di Mautu-Muyuka. \u201cCondanniamo con forza e inequivocabilmente tutti coloro che perpetrano violenze nella nostra nazione. La violenza non vincer\u00e0 mai, ma la giustizia e la pace lo faranno\u201d affermano i leader religiosi firmatari del comunicato. Per la Chiesa presbiteriana \u201cla natura complessa degli attacchi e dei contrattacchi, l\u2019ulteriore uso di esplosivi insinua la determinazione sia nelle forze militari che in quelle \u2018separatiste armate\u2019 a proseguire sulla strada della guerra. Questa \u00e8 una preoccupazione seria perch\u00e9 giustizia, dialogo e non guerra portano a una pace sostenibile\u201d. Per questo i leader religiosi condannano con fermezza \u201ctutte le forme di violenza che continuano a portare indicibili dolori e torture alla popolazione del Camerun\u201d e \u201ctutti coloro che versano sangue sacro\u201d. \u201cDio riterr\u00e0 ciascuno di noi responsabile per atti che contraddicono la sua volont\u00e0 e saggezza\u201d aggiungono, chiedendo poi al governo \u201cdi assumersi la responsabilit\u00e0 di porre fine a questo conflitto\u201d. \u201cCome leader religiosi \u2013 concludono gli esponenti della Chiesa presbiteriana - continueremo a guidare i nostri aderenti a rimanere in ginocchio a pregare e ci renderemo disponibili come mediatori nella ricerca di una pace e una giustizia durevoli\u00bb. (TC)\n12 gennaio - BRASILE Il presidente della Conferenza episcopale chiede che nel Paese comincino al pi\u00f9 presto le vaccinazioni anti-Covid\n\u201c\u00c8 urgente iniziare le vaccinazioni contro il coronavirus\u201d: lo ha detto, il presidente della Conferenza nazionale dei vescovi del Brasile (CNBB), monsignor Walmor Oliveira de Azevedo, in un video diffuso ieri nel quale esorta le autorit\u00e0 del Paese ad avviare al pi\u00f9 presto la campagna di vaccinazione anti-Covid. Ne da notizia la Conferenza episcopale. Il presule ha definito la pandemia \u201c\u00e8 un deserto che stiamo attraversando tutte noi famiglie umane\u201d e ha sottolineato che diventer\u00e0 ancora pi\u00f9 pericolosa se prevarr\u00e0 la disinformazione. Ricordando poi le 200mila persone morte a causa del Covid-19, l\u2019arcivescovo di Belo Horizonte ha aggiunto che \u201cper vincere questa traversata, dobbiamo camminare insieme\u201d e a proposito della vaccinazione gi\u00e0 iniziata in diversi paesi ha affermato: \u201cNon possiamo essere lasciati indietro. \u00c8 urgente per noi chiedere ai funzionari governativi di iniziare la vaccinazione il pi\u00f9 presto possibile. E ancora pi\u00f9 importante \u00e8 che non possiamo lasciarci ingannare da notizie false. I vaccini, prima di raggiungere la popolazione, sono ampiamente testati da vari team di scienziati indipendenti\u201d. Il presidente della Conferenza episcopale brasiliana ha poi evidenziato che le notizie false e la disinformazione rendono la pandemia ancora pi\u00f9 pericolosa e allontanano le persone dal vaccino e, che, dunque, si devono evitare le notizie false. Monsignor de Azevedo ha spiegato che i rischi del vaccino sono infinitamente inferiori alle minacce della malattia, che ogni giorno uccide migliaia di persone ed ha osservato che il Sistema Sanitario Unificato (SUS) va rafforzato perch\u00e9 ogni persona, ricca o povera che sia, abbia il diritto di essere vaccinata. Tutti sono \u201ccorresponsabili\u201d nel prendersi cura l\u2019uno dell\u2019altro, ha concluso il presule. (TC)\n12 gennaio - INDIA Cristiani preoccupati per nuova legge anti-conversioni in Madhya Pradesh: legge di parte e anticostituzionale\nNuovo giro di vite contro le cosiddette \u201cconversioni forzate\u201d nello Stato indiano del Madhya Pradesh. Il governo locale guidato dal partito nazionalista Bharatiya Janata Party (Bjp) ha varato una nuova legge, il \u201cMadhya Pradesh Freedom of Religion Ordinance 2020\u201d, che rende perseguibile con fino a 10 anni di reclusione una conversione ottenuta con \u201cfalse dichiarazioni, lusinghe, minacce, influenza indebita, coercizione, matrimonio o con qualsiasi altro mezzo fraudolento\u201d. Secondo le nuove disposizioni, chi desidera convertirsi dovr\u00e0 da ora in poi presentare domanda all'amministrazione distrettuale con 60 giorni di anticipo. Sono vietate anche le conversioni di massa. Il provvedimento, che sostituisce una precedente legge del 1968, gi\u00e0 emendata nel 2006, permette peraltro la riconversione di una persona alla religione parentale, che nel caso delle minoranze religiose \u00e8 per lo pi\u00f9 quella induista. All\u2019origine della misura, secondo il partito di governo, la volont\u00e0 di contrastare la cosiddetta \u201clove-jihad\u201d, i matrimoni a scopo di conversione all\u2019Islam. Un\u2019accusa che i cristiani respingono insieme a quella di fare conversioni forzate. Sono proprio le minoranze religiose le pi\u00f9 preoccupate per la \u201cMadhya Pradesh Freedom of Religion Ordinance 2020\u201d. In questo senso si \u00e8 espresso padre Maria Stephan, portavoce della Chiesa cattolica locale. \u201cQuesta legge \u00e8 di parte ed \u00e8 contro i diritti fondamentali garantiti dalla Costituzione Indiana\u201d, ha dichiarato il sacerdote all\u2019agenzia\n[Ucanews](https://www.ucanews.com/news/indian-state-criminalizes-conversion-for-marriage/90948). \u201cAdesso, se una scuola di una minoranza religiosa offre istruzione o lavoro gratuiti a una persona bisognosa, i suoi responsabili potranno essere accusati di tentata conversione\u201d. Secondo padre Stephan, di fatto la legge attribuisce un potere illimitato ai radicali ind\u00f9 \u201cche spesso attaccano i cristiani con l'accusa di conversione\". Baster\u00e0 infatti il semplice sospetto di avere convertito con lusinghe o con la forza per essere processati. Il Madhya Pradesh \u00e8 uno degli stati indiani in cui i cristiani sono pi\u00f9 perseguitati per presunte conversioni forzate. Tra gli altri figurano il Karnataka e l\u2019Uttar Pradesh, anch\u2019essi guidati dal Bjp. Lo scorso novembre il Governo dell\u2019Uttar Pradesh ha varato una nuova legge contro le \u201cconversioni illegali\u201d attualmente al vaglio della Corte Suprema. Leggi simili sono state approvate o in discussione anche in altri stati. (LZ)\n12 gennaio - ARGENTINA A Catamarca, al via l\u2019Anno dedicato a Fra\u2019 Mamerto Esqui\u00fa\nIl 10 gennaio, la diocesi di Catamarca, in Argentina, ha inaugurato uno speciale Anno dedicato a Fra\u2019 Mamerto Esqui\u00fa. La data prescelta ha voluto commemorare il 138.mo anniversario della morte del religioso, che prossimamente sar\u00e0 beato. Per l\u2019occasione, il vescovo locale, Monsignor Luis Urbanc, ha diffuso\n[una Lettera pastorale](https://www.aica.org/documento.php?id=462) nella quale sottolinea che il compianto frate francescano \u201c\u00e8 un esempio anche ai nostri giorni\u201d, perch\u00e9 egli \u201cha lasciato tutto per seguire il Signore\u201d, imparando sin da piccolo, in famiglia, che \u201cl'umilt\u00e0, la tenerezza, la dolcezza nel trattare gli altri, l'amore e la dedizione a Dio sono i pilastri di una vita dalle solide fondamenta\u201d. Lo speciale Anno si concluder\u00e0 il 10 gennaio 2022 ed avr\u00e0 l\u2019obiettivo \u2013 spiega ancora il presule \u2013 di riflettere \u201csulla persona, le opere e gli insegnamenti di Fra\u2019 Mamerto, il cui nome, scritto con inchiostro indelebile nei libri di storia, \u00e8 presente anche nel Libro della vita eterna\u201d. Nei prossimi dodici mesi, dunque, i fedeli di Catamarca sono invitati ad \u201cinvocare l\u2019intercessione\u201d del futuro beato e a \u201cseguire il suo esempio, affinch\u00e9 la devozione di ciascuno sia espressione di un amore attivo\u201d che dia vita \u201calla grazia, alle virt\u00f9 e ai doni che nel Frate brillano con un particolare splendore\". Non solo: Monsignor Urbanc ricorda che lo speciale Anno coincide con l\u2019Anno di San Giuseppe, [indetto da Papa Francesco](https://www.vaticannews.va/it/papa/news/2020-12/papa-francesco-lettera-patris-corde-san-giuseppe.html) dall\u20198 dicembre 2020 all\u20198 dicembre 2021 per commemorare il 150.mo anniversario della proclamazione dello Sposo di Maria a Patrono della Chiesa universale. La coincidenza dei due eventi richiama il particolare legame tra Fra\u2019 Esqui\u00fa e San Giuseppe: il primo, infatti, era particolarmente devoto al padre putativo di Ges\u00f9, tanto da \u201cscriverne un\u2019Apologia per spiegare perch\u00e9 era un uomo giusto\u201d. La Lettera pastorale si conclude con un\u2019invocazione al Signore affinch\u00e9 tutti i fedeli cristiani di Catamarca vivano con \u201cgioia e gratitudine\u201d questo anno, \u201ctempo favorevole di salvezza\u201d. Nato l\u201911 maggio 1826 a San Jos\u00e9 de Piedra Blanca, Mamerto de la Ascensi\u00f3n Esqui\u00fa riceve la fede e la devozione a San Francesco d'Assisi sin dall'et\u00e0 di 5 anni, grazie agli insegnamenti materni. Entrato nell'Ordine dei Frati Minori, il 31 maggio 1836 inizia la sua educazione e il suo periodo di noviziato presso il convento francescano di Catamarca. Nel 1842 emette la professione solenne nell'ordine e viene ordinato sacerdote il 18 ottobre 1848. Dopo una breve esperienza nel mondo della scuola, si impegna sul fronte della concordia sociale e dell'unit\u00e0 del popolo argentino nei difficili anni della guerra che, nel pieno del 1800, porta alla costituzione del Paese moderno. Famoso il suo sermone predicato durante la celebrazione del \u201cGiuramento della Costituzione\u201d del 9 luglio 1853 centrato sulla preghiera per l'unione di tutto il popolo argentino, che il presidente Justo Jos\u00e9 de Urquizalod\u00f2 fa stampare e distribuire in tutto il Paese. Nel suo ministero, il religioso si distingue per dottrina e autorevolezza, proponendo la santit\u00e0 come cuore della vita sacerdotale e dell\u2019impegno cristiano. Fondamento della sua straordinaria attivit\u00e0 pastorale \u00e8 l\u2019intensa vita di preghiera e di unione a Cristo. Nominato vescovo di C\u00f3rdoba nel 1880, muore il 10 gennaio 1883, provato dalla fatica. Viene dichiarato Venerabile nel 2006, mentre il 19 giugno 2020 Papa Francesco autorizza la Congregazione delle Cause dei Santi a promulgare il decreto riguardante un miracolo a lui attribuito, dando cos\u00ec il nulla osta alla sua futura beatificazione. Il miracolo si \u00e8 verificato nella diocesi di Tucum\u00e1n, in Argentina, nel 2016, a favore di una neonata affetta da grave osteomielite del femore. (IP)\n12 gennaio - POLONIA Monsignor Wiktor Skworc: San Giuseppe esempio per la Chiesa di oggi\n\u201cLa riscoperta della ricchezza delle qualit\u00e0 spirituali e personali del Custode del Salvatore pu\u00f2 contribuire alla formazione di atteggiamenti specifici che sono una risposta pratica ai mali dei nostri tempi\u201d. Scrive cos\u00ec, nelle proposte pastorali per l'Anno di San Giuseppe \u2013 si legge sulla pagina web dell\u2019Episcopato -, l'arcivescovo Wiktor Skworc, presidente della Commissione pastorale della Conferenza episcopale polacca. Il presule, sottolineando come l\u2019esempio di San Giuseppe possa aiutare a superare la crisi attuale che si trova ad affrontare la Chiesa, di cui \u00e8 il Patrono, ha invitato a raccomandare umilmente al Custode della Sacra Famiglia le questioni degli abusi sui minori dei rappresentanti della comunit\u00e0 ecclesiale, soprattutto del clero, nonch\u00e9 le situazioni di crisi causate dalla pandemia in corso. E poich\u00e9 \u201cSan Giuseppe si mostra come un uomo che apprezza la vicinanza e l'amore sponsale e la sua fonte, che \u00e8 lo Spirito Santo\", ha chiamato tutti ad affidarsi a lui, in quest\u2019Anno Giubilare, per affrontare un\u2019altra sfida altrettanto attuale che ci chiama a prenderci cura del dono dell'amore coniugale. Monsignor Skworc, invitando clero e laici ad impegnarsi nella preparazione dell'Anno Giubilare dal punto di vista pastorale, ha ricordato l'ampio ventaglio di indulgenze relative all'Anno di San Giuseppe riportato nel documento della Penitenzieria Apostolica. Ha poi incoraggiato i vescovi diocesani a istituire chiese giubilari con un decreto speciale nelle singole diocesi. Infine, ha chiesto ai media diocesani e ai dipartimenti teologici di partecipare alle celebrazioni dell'Anno Giubilare, e a recitare la preghiera a San Giuseppe nelle varie diocesi e parrocchie. (AP)\n12 gennaio - INDIA Vescovi salutano la sospensione da parte della Corte Suprema della riforma agraria al centro delle proteste dei contadini\nI vescovi indiani salutano l\u2019ordinanza della Corte Suprema che oggi ha disposto la sospensione delle tre contestate leggi agrarie del Premier Narendra Modi al centro, da quasi due mesi, di manifestazioni di protesta dei contadini. La riforma varata lo scorso autunno consente ai produttori agricoli di vendere i loro prodotti sul mercato aperto e di negoziare con gli acquirenti all'ingrosso all'interno del Paese e all'estero, ma secondo gli agricoltori essa li lascia alla merc\u00e9 delle multinazionali, senza pi\u00f9 la garanzia di un prezzo minimo di vendita. Obiezioni inascoltate dal governo Modi che ha deciso di procedere comunque alla riforma reprimendo le proteste, in cui sono morti finora 50 manifestanti. Oggi tuttavia la Corte Suprema ha ordinato all\u2019esecutivo di sospendere le tre leggi per consentire l\u2019avvio di una nuova trattativa e di costituire a questo scopo una commissione di esperti, mentre i contadini dovranno sospendere le loro proteste. La decisione \u00e8 stata accolta con sollievo dalla Chiesa indiana, che sostiene le ragioni degli agricoltori. In questo senso si \u00e8 espresso monsignor Alex Vadakumthala, presidente della Commissione lavoro della Conferenza episcopale (Cbci): \u201cL\u2019ordinanza d\u00e0 speranza ai contadini che protestano in condizioni sfavorevoli\u201d, ha dichiarato all\u2019agenzia\n[Ucanews](https://www.ucanews.com/news/bishops-welcome-indias-top-court-suspending-controversial-farm-laws/90964#) il presule sottolineando che \u201cil Governo dovrebbe trovare una soluzione amichevole e porre fine alla protesta perch\u00e9 non \u00e8 un bene in nessun paese lasciare che i propri agricoltori lottare per fare ascoltare le loro fondate richieste\u201d. Secondo monsignor Vadakumthala la decisione dei giudici \u201cpotrebbe essere un passo per trovare una soluzione definitiva all\u2019impasse\u201d. Il governo indiano ha avviato finora otto giri di negoziati con i sindacati che tuttavia insistono per il completo ritiro delle tre leggi in quanto costringerebbero gli agricoltori indiani, nella stragrande maggioranza proprietari di piccolissimi appezzamenti di terreno, a competere con le grandi multinazionali facendoli precipitare nella povert\u00e0 e nella fame. Secondo l\u2019esecutivo, esse sono invece necessarie per liberalizzare il settore agricolo e renderlo pi\u00f9 competitivo. Adesso si attende la risposta dei sindacati all\u2019ordinanza della Corte Suprema. In questi mesi di proteste diversi esponenti della Chiesa indiana hanno espresso solidariet\u00e0 con i contadini affermando di comprendere le loro ragioni. Lo scorso dicembre i vescovi del Kerala aveva chiesto al governo di New Delhi di rispondere subito alle loro preoccupazioni affermando che la riforma non \u00e8 nel loro interesse (LZ)\n12 gennaio - MESSICO Messaggio vescovi di Toluca alla comunit\u00e0 educativa: insegnare a vivere in fraternit\u00e0, responsabilit\u00e0 e solidariet\u00e0\n\u201cSiamo ben consapevoli del fatto che ci troviamo di fronte ad un\u2019emergenza educativa\u201d: si apre cos\u00ec\n[il messaggio](http://cem.org.mx/Slider/680-Educarnos-para-vivir-en-la-fraternidad--la-responsabilidad-y-la-solidaridad.html?fbclid=IwAR2gjqWa58xx3U5d7AkO17VRZjqp4Z784lYqOlnyVe4i1G3wcfqgNDZN5A8) che, all\u2019inizio del nuovo anno, i vescovi della Provincia ecclesiastica di Toluca, in Messico, rivolgono a tutta la comunit\u00e0 educativa, ovvero docenti, studenti, genitori, scuole di ispirazione cristiana e autorit\u00e0 del settore afferenti alle diocesi di Cuernavaca, Atlacomulco, Tenancingo e Toluca. I presuli mettono in luce, da un lato, \u201cla crescente difficolt\u00e0 a trasmettere alle nuove generazioni i valori fondamentali dell'esistenza\u201d e, dall'altro, \u201cla tentazione di rinunciare ai doveri educativi che comportano la formazione della persona affinch\u00e9 essa sia in grado di contribuire, in modo efficiente ed efficace, al bene dell'intera comunit\u00e0 umana\u201d. Nel momento di \u201cdifficolt\u00e0, sfide ed opportunit\u00e0 provocato dalla pandemia da Covid-19\u201d, dunque, i vescovi esortano tutte le parti in causa a non demordere dalla propria missione e vocazione educativa, in modo tale cbe \u201ci giovani siano protagonisti di una societ\u00e0 corresponsabile e solidale\u201d. Dal suo canto, la Chiesa messicana ribadisce il proprio \u201caccompagnamento fraterno\u201d nel \u201cfondamentale e nobile compito educativo\u201d portato avanti da ciascuno. Ai docenti, in particolare, i vescovi rivolgono la loro gratitudine ed il loro incoraggiamento a \u201csvolgere con responsabilit\u00e0 il compito educativo che mira all\u2019umanizzazione dell\u2019ambiente scolastico\u201d. Gli insegnanti vengono esortati ad essere \u201ctestimoni della verit\u00e0, del bene e della dignit\u00e0 che la vita di ogni essere umano ha\u201d, assicurando \u201cun'educazione integrale e di qualit\u00e0 per tutti\u201d, senza dimenticare \u201cla dimensione morale, spirituale e sociale\u201d degli studenti e mantenendo \u201cun rapporto stretto, affabile e rispettoso con tutti gli alunni\u201d, nonch\u00e9 \u201cuna comunicazione aperta con i loro genitori\u201d. Maggiore attenzione viene richiesta per i ragazzi che \u201csono pi\u00f9 a rischio di abbandono scolastico, sia per mancanza degli strumenti digitali che consentano loro di seguire la Didattica a distanza, sia per l\u2019assenza del sostegno familiare\u201d. Nei confronti di questi giovani, sottolineano i vescovi di Toluca, \u201c\u00e8 tempo di agire con creativit\u00e0 e vicinanza\u201d. Ai genitori, invece, i presuli ricordano che \u00e8 un loro \u201cdiritto naturale educare i figli\u201d, cos\u00ec come \u201c\u00e8 un diritto dei figli vivere in una famiglia unita e in un ambiente etico in cui la loro intelligenza, il loro spirito e la loro libert\u00e0 possano maturare\u201d. Per questo, i genitori sono esortati ad assumersi \u201ccon responsabilit\u00e0\u201d la vocazione educativa, insegnando ai propri discendenti \u201ci valori e l'esperienza della solidariet\u00e0, del rispetto reciproco, del perdono, dell'accettazione dell'altro e dell'amore per la vita stessa\u201d, trascorrendo insieme, in famiglia, \u201cun tempo di qualit\u00e0\u201d. \u201cNon lasciate mai soli gli insegnanti \u2013 \u00e8 l\u2019ulteriore appello dei presuli ai genitori \u2013 ma accompagnateli nel processo educativo dei giovani, riconoscete il grande lavoro che fanno, evitando l\u2019indifferenza ed agendo insieme a loro con corresponsabilit\u00e0\u201d. Un altro invito viene rivolto, poi, alle autorit\u00e0 di settore affinch\u00e9, pur considerando il difficile contesto provocato dalla pandemia, sappiano fare della scuola \u201cun'estensione della casa degli studenti, dove essi possano imparare a relazionarsi, crescere come persone e prepararsi a prendere sul serio la propria vita, con entusiasmo e con autentica libert\u00e0, assimilando i valori universali e quelli specifici della propria cultura\u201d. \u201cSinergia\u201d \u00e8 in particolare la parola richiamata dai presuli per avviare una stretta collaborazione tra scuola e famiglia in ambito formativo, affinch\u00e9 le proposte presentate siano sempre \u201cserie\u201d, lontane da \u201cideologie parziali e tendenziose\u201d e mirate, piuttosto, a \u201cfar emergere le migliori potenzialit\u00e0 dei ragazzi\u201d. Inoltre, nel \u201crispetto del laicismo positivo della scuola pubblica\u201d, i presuli chiedono alle autorit\u00e0 di \u201cnon chiudere mai la porta ai valori trascendenti ed alla giusta libert\u00e0 religiosa\u201d, nell\u2019ottica di \u201cuna mentalit\u00e0 aperta\u201d, perch\u00e9 \u201cdietro ad ogni atto di violenza, ingiustizia ed emarginazione presentato come un insegnamento, c\u2019\u00e8 la cultura dello scarto\u201d. Ci\u00f2 che serve, invece, \u00e8 \u201cun\u2019educazione a favore della fraternit\u00e0, della solidariet\u00e0 e della responsabilit\u00e0\u201d. Anche gli studenti vengono chiamati in causa: \u201cFate della vostra esperienza educativa \u2013 scrive la Chiesa cattolica messicana - un processo di crescita per raggiungere la realizzazione personale, in una sana apertura agli altri, al mondo e a Dio\u201d. Rivolgendosi, poi, alle scuole di ispirazione cristiana, i vescovi ricordano che \u201cla Chiesa in Messico ha evangelizzato ed educato durante i 500 anni della sua esistenza\u201d, poich\u00e9 \u201cl\u2019evangelizzazione esige anche il compito dell\u2019educazione\u201d. Di qui, l\u2019impegno richiesto per \u201cla promozione di un impegno pastorale specifico e continuo, in dialogo con tutta la comunit\u00e0 educativa\u201d. Pur nel rispetto della \u201clibert\u00e0 di coscienza e di religione dei non cristiani\u201d, inoltre, i vescovi sottolineano la necessit\u00e0 che le scuole di ispirazione cristiana offrano \u201csempre un\u2019educazione che costruisca la personalit\u00e0 degli studenti avendo Cristo come punto di riferimento\u201d e promuovendo \u201cuna cultura del perdono, della riconciliazione e della pace\u201d. Il richiamo \u00e8 anche al \u201cPatto educativo globale\u201d, sostenuto da Papa Francesco, e alla \u201cproposta di spazi di dialogo tra il sistema scolastico e la societ\u00e0 in generale\u201d. E proprio la societ\u00e0 in generale \u00e8 la destinataria dell\u2019ultimo appello contenuto nel messaggio episcopale: ad essa viene ricordato che \u201cper educare, \u00e8 necessaria la collaborazione di tutta la comunit\u00e0\u201d, cos\u00ec da permettere \u201cla promozione integrale di ogni essere umano\u201d. \u201cLa realt\u00e0 pandemica \u2013 aggiungono i vescovi - con la sua crisi sanitaria, economica, sociale e politica, pu\u00f2 portare alla disperazione e seminare sfiducia. Spesso se ne approfitta chi nega agli altri il diritto di esistere e di esprimere le proprie opinioni, e per questo ricorre alla strategia di ridicolizzarli\u201d, con \u201cgli atteggiamenti arroganti dei pi\u00f9 forti\u201d. Al contrario, la Chiesa messicana esorta a \u201cvivere nella speranza che supera ogni isolamento e chiusura in noi stessi o nei nostri interessi, e ci apre alla cultura dell'incontro\u201d, perch\u00e9 \u201cla pandemia ci ha scoperto come compagni di viaggio e ci ha fatto capire che nessuno si salva da solo\u201d. (IP)\n12 gennaio - ITALIA Diocesi di Assisi\u2013Nocera Umbra\u2013Gualdo Tadino: al via la Settimana di preghiera per l\u2019unit\u00e0 dei cristiani 2021\nCon il tema \u201cRimanete nel mio amore: produrrete molto frutto\u201d, prende il via, nella diocesi di Assisi \u2013 Nocera Umbra \u2013 Gualdo Tadino, dal 18 al 25 gennaio, l\u2019annuale Settimana di preghiera per l\u2019unit\u00e0 dei cristiani. Il tema scelto quest\u2019anno, incentrato sull\u2019Amore, sulla Carit\u00e0 - precisa Marina Zola, presidente della Commissione diocesana per l\u2019ecumenismo, sul comunicato stampa della diocesi \u2013 ci ricorda che \u201c\u00e8 il dimorare in Ges\u00f9, nel suo amore, che ci unisce e ci d\u00e0 forza, anche in tempi cos\u00ec critici, per andare verso gli altri, in particolare verso i sofferenti, i soli, i deboli\u201d. La Zola, nella nota, spiega che verr\u00e0 mantenuto l\u2019ottaviario itinerante e che gli incontri, previsti nel corso della Settimana, si svolgeranno in presenza nel rispetto delle norme anti Covid-19 attualmente in vigore, ma, \u201ca differenza degli altri anni, le celebrazioni saranno trasmesse in diretta sulla pagina Facebook della Diocesi Assisi \u2013 Nocera \u2013 Gualdo cos\u00ec da raggiungere chi sar\u00e0 nell\u2019impossibilit\u00e0 di intervenire\u201d. Tra i tanti approfondimenti previsti quest\u2019anno, la diocesi segnala, in occasione della XXXII Giornata per l'approfondimento e lo sviluppo del dialogo tra cattolici ed ebrei, mercoled\u00ec 13 gennaio, alle ore 17.30, un dialogo online tra Asher Salah, professore associato dell\u2019Accademia delle Arti Bezalel e della Hebrew University di Gerusalemme, e il dottor Giovanni Lenzi, specialista di letteratura ebraica e siriaca, sul Libro del Qohelet. Anche questo incontro sar\u00e0 trasmesso in diretta sulla pagina Facebook della diocesi. (AP)\n12 gennaio - SUDAFRICA Monsignor Gabuza, arcivescovo coadiutore di Durban, in terapia intensiva con la variante sudafricana del Coronavirus\nNon si ferma in Sudafrica l\u2019escalation dei contagi da Coronavirus. Il numero dei casi ha ormai superato quota 1.21 milioni con 32.824 morti. Ad allarmare le autorit\u00e0 di Pretoria \u00e8 adesso la nuova variante sudafricana, denominata 501.V2, che, come quella inglese, \u00e8 molto pi\u00f9 contagiosa. I clinici sudafricani hanno inoltre rilevato un maggior numero di pazienti giovani e senza patologie pregresse in condizioni critiche. Dalla nuova variante del virus \u00e8 stato contagiato anche monsignor Abel Gabuza, 65enne arcivescovo coadiutore di Durban, attualmente ricoverato in terapia intensiva. A darne notizia in un\n[tweet pubblicato domenica](https://twitter.com/CardinalNapier/status/1348267716717793280) \u00e8 stato il cardinale Wilfrid Cardinal Napier, arcivescovo della stessa citt\u00e0, che ha chiesto ai fedeli preghiere per la sua guarigione. La nuova ondata di contagi ha colpito in modo particolare le comunit\u00e0 religiose in Sudafrica che hanno registrato diversi casi e anche decessi. Tra queste il convento delle Figlie di San Francesco di Port Shepstone, nella diocesi di Marianhill, che nel nella sola settimana tra il 10 e il 17 dicembre ha perso sei suore. Di fronte a questa situazione il 22 dicembre la Conferenza delle Superiore religiose sudafricane (Leadership Conference of Consecrated Life - Lccl) e la Conferenza episcopale (Sacbc) hanno lanciato un [appello](http://sacbc.org.za/catholic-church-joint-witness-against-covid-19-second-wave-in-south-africa/13758/) a tutte le religiose e sacerdoti ad alzare la soglia di guardia e a ridurre al massimo le loro attivit\u00e0 comunitarie, ricordando che l\u2019unico modo per difendersi dal virus \u00e8 di rispettare scrupolosamente i protocolli sanitari. Inoltre, la Commissione Giustizia e pace della Sacbc si \u00e8 attivata in queste settimane per fornire ai conventi del Paese dispositivi di protezione individuale. Sulla sua pagina [Aciafrica](https://www.aciafrica.org/news/2619/south-africas-cardinal-seeking-spiritual-solidarity-with-archbishop-in-icu-for-covid-19) - riguarda anche le celebrazioni religiose in chiesa che rimarranno chiuse fino al 15 gennaio. Anche il vescovo della diocesi di Manzini, nel Regno di eSwatini (gi\u00e0 Swaziland), che \u00e8 sotto la giurisidizione dell\u2019arcidiocesi di Johannesburg, in Sudafrica, ha disposto la sospensione delle Messe con concorso di popolo a partire dall\u20198 gennaio. Il piccolo Stato enclave ha registrato ad oggi 11.711 casi con 298 morti. (LZ)\n12 gennaio - MOZAMBICO Iniziativa solidale portoghese \"Insieme per Cabo Delgado\" raccoglie oltre 54 mila euro\nSono oltre 54mila gli euro raccolti dalla campagna solidale \u201cInsieme per Cabo Delgado\u201d, promossa dal Centro missionario dell\u2019arcidiocesi portoghese di Braga (Cmab), in favore del Mozambico e della sua Provincia nord-orientale, da pi\u00f9 di tre anni al centro di un violento conflitto. L\u2019iniziativa si \u00e8 svolta tra settembre e dicembre 2020 ed ha contribuito ad aiutare \u2013\n[spiega il Cmab](https://agencia.ecclesia.pt/portal/portugal-mocambique-campanha-juntos-por-cabo-delgado-reuniu-mais-de-54-mil-euros/) \u2013 circa \u201cmezzo milione di sfollati in fuga dai loro villaggi, costantemente attaccati da gruppi armati che seminano terrore e morte\u201d. I sopravvissuti, privati di tutto, hanno trovato rifugio a Pemba, capitale della Provincia di Cabo Delgado, dove vengono assisiti dalla diocesi e dalla Caritas locale. Ringraziando, quindi, \u201ctutte le persone e le istituzioni che hanno contribuito con la preghiera, le donazioni e la sensibilizzazione\u201d alla campagna di solidariet\u00e0, il Centro missionario sottolinea che comunque l\u2019iniziativa proseguir\u00e0 perch\u00e9 \u201cpurtroppo il conflitto non \u00e8 finito e le sue conseguenze dureranno per molti anni ancora\u201d, tanto che da settembre ad oggi \u201cil numero degli sfollati interni \u00e8 gi\u00e0 raddoppiato\u201d. Pertanto, oltre alla raccolta fondi, il Cmab ha deciso di avviare anche \u201cuna raccolta di beni di prima necessit\u00e0\u201d, in risposta alle richieste della stessa diocesi di Pemba. \u201cQueste iniziative \u2013 conclude il Centro \u2013 potranno andare avanti finch\u00e9 ci saranno persone generose disposte a contribuire, a pregare ed a far s\u00ec che questa tragedia non venga dimenticata\u201d. Da ricordare che, dal 2017 ad oggi, il conflitto armato di Cabo Delgado ha provocato oltre 2mila morti e 600mila sfollati. Un dramma che \u00e8 stato pi\u00f9 volte al centro dell\u2019attenzione di Papa Francesco: il suo ultimo appello, in ordine cronologico, \u00e8 stato pronunciato il giorno di Natale, in occasione del [Messaggio Urbi et Orbi](http://www.vatican.va/content/francesco/it/messages/urbi/documents/papa-francesco_20201225_urbi-et-orbi-natale.html): \u201dIl Divino Bambino \u2013 ha detto il Pontefice il 25 dicembre - rechi conforto agli abitanti della regione di Cabo Delgado, nel nord del Mozambico, vittime della violenza del terrorismo internazionale\u201d. (IP)\n12 gennaio - PORTOGALLO Paese presidente di turno UE. Vescovi: eredit\u00e0 cristiana \u00e8 base della costruzione dell\u2019Europa\nDal primo gennaio al 30 giugno 2021, la presidenza di turno del Consiglio dell\u2019Unione Europea spetta al Portogallo che ha improntato il suo programma al motto: \u201cTempo di agire: per una ripresa equa, verde e digitale\u201d. Cinque i settori principali di azione previsti da Lisbona: rafforzare la resilienza dell\u2019Europa; promuovere la fiducia nel modello sociale europeo; promuovere una ripresa sostenibile; accelerare una transizione digitale equa e inclusiva e riaffermare il ruolo dell'Ue nel mondo, facendo in modo che sia basato sull'apertura e sul multilateralismo. \u201c\u00c8 un progetto ambizioso \u2013 commenta il delegato dei vescovi portoghesi presso la Comece (Commissione delle Conferenze episcopali della Comunit\u00e0 Europea), Monsignor Nuno Br\u00e1s da Silva Martins,\n[citato dall\u2019agenzia \u201cEcclesia\u201d](https://agencia.ecclesia.pt/portal/ue-presidencia-e-muito-dificil-olhar-para-nos-e-pensar-o-que-seriamos-sem-a-uniao-europeia-d-nuno-bras/) \u2013 ma \u00e8 importante puntare al massimo per risolvere i problemi\u201d. Ribandendo, quindi, la necessit\u00e0 di una risposta congiunta dell\u2019Europa alla crisi provocata dalla pandemia da Covid-19, il presule sostiene anche la valorizzazione delle radici cristiane del progetto comunitario: \u201cL'eredit\u00e0 cristiana \u2013 sottolinea - \u00e8 alla base della costruzione e dell'integrazione europea\", quindi \"non \u00e8 un qualcosa da recuperare, ma \u00e8 un dato tuttora presente\". Centrale, per Monsignor Br\u00e1s, l\u2019attenzione alla questione sociale, in particolare in risposta alla pandemia: dopo \u201clo sconcerto iniziale\u201d dovuto alla prima ondata dell\u2019emergenza sanitaria, infatti, l\u2019Ue ha dimostrato di essere \u201cuna presenza unificante\u201d nell\u2019aiutare i singoli Paesi ad affrontare la crisi, tanto che ora \u201c\u00e8 molto difficile pensare a cosa saremmo senza l\u2019Unione europea\u201d. Nello specifico del Portogallo, infine, il delegato presso la Comece richiama l\u2019importanza al tema delle migrazioni, chiedendo \u201caccordi che rispettino la dignit\u00e0 della persona\u201d, perch\u00e9 \u201cogni migrante \u00e8 innanzitutto una persona e come tale deve essere trattato\u201d. (IP)\n12 gennaio - BANGLADESH #coronavirus Continua l\u2019impegno della Caritas a sostegno delle vittime della pandemia di Covid-19\nCaritas Bangladesh, dopo la pausa natalizia, ha ripreso i suoi programmi di assistenza a migliaia di poveri e persone a basso reddito colpite dalla pandemia di Covid-19 nel Paese, dove, secondo la Banca Mondiale \u2013 riporta UCA News \u2013 circa un quarto di oltre 160 milioni di persone vivrebbe al di sotto della soglia di povert\u00e0 o guadagnerebbe meno di 2 dollari al giorno. Un importante economista dell'organizzazione ha avvertito che il Covid-19 potrebbe spingere altre 50 milioni di persone alla povert\u00e0. Sukleash George Costa, direttore regionale di Caritas Rajshahi, ha riferito ad UCA News come l\u2019organizzazione cattolica sia impegnata, tra le altre cose, a selezionare comunit\u00e0 estremamente povere ed emarginate, conducendo programmi di sensibilizzazione, installando cartelloni pubblicitari e distribuendo volantini nelle baraccopoli urbane; ad allestire dozzine di punti dove potersi lavare le mani; e a riparare servizi igienici per gli indigenti. \"I poveri sono stati eliminati dalla lista delle priorit\u00e0 dei programmi di sostegno statale\u201d, ha spiegato Costa, che hanno favorito le grandi comunit\u00e0 imprenditoriali. \u201cSolo una manciata di Ong come la Caritas \u2013 ha aggiunto - hanno continuato ad assistere i poveri\". Affinch\u00e8 chi ha perso il lavoro possa avviare una piccola attivit\u00e0 commerciale, Caritas Rajshahi si \u00e8 impegnata a distribuire 15.000 taka (187 dollari), in tre fasi, ad ogni persona. \"Speriamo che questa povera gente possa fare qualcosa - ha spiegato Costa - come avviare una piccola impresa per guadagnarsi da vivere, avendo perso il lavoro e il reddito\u201d. Secondo i dati della Caritas, i suoi otto uffici regionali hanno sostenuto oltre 226.000 persone con pacchetti di aiuti in denaro e non, per un valore di oltre 4,65 milioni di dollari in 44 dei 64 distretti del Bangladesh. (AP)\n12 gennaio- ITALIA Comunit\u00e0 Sant\u2019Egidio: salvare la vita di Lisa Montgomery, condannata a morte negli Usa\n\u00c8 un appello alla preghiera e all\u2019azione quello lanciato dalla Comunit\u00e0 di Sant\u2019Egidio per salvare la vita di Lisa Montgomery, la donna di 53 anni condannata a morte negli Stati Uniti. La sua pena capitale, prevista per oggi nello Stato dell\u2019Indiana, \u00e8 stata sospesa in extremis dopo che la Corte distrettuale ha richiesto un\u2019ulteriore udienza per determinare le condizioni mentali di Lisa. La donna, infatti, condannata per un omicidio compiuto sedici anni fa, ha sempre sofferto di disturbi mentali e di ripetuti abusi sessuali in ambito familiare, sin dall\u2019infanzia.\n[In una nota](https://www.santegidio.org/pageID/30284/langID/it/itemID/39984/Continuiamo-a-diffondere-l-appello-per-salvare-la-vita-di-Lisa-Montgomery-Mancano-poche-ore-la-sua-esecuzione-%C3%A8-fissata-per-il-12-gennaio.html), dunque, la Comunit\u00e0 di Sant\u2019Egidio esorta a \u201cfermare definitivamente l\u2019esecuzione capitale, nella convinzione che non esiste giustizia senza la vita\u201d. Il provvedimento della Corte distrettuale \"evolva verso la sospensione definitiva della sentenza e alla donna venga risparmiata la vita\", asupica l'organismo. Per l\u2019occasione, la Comunit\u00e0 si unir\u00e0 alla Veglia di preghiera on line promossa dal Catholic Mobilizing Network per le ore 20.00 (ora italiana) di oggi, e che verr\u00e0 trasmessa su Facebook. Intanto, negli Stati Uniti, oltre mille avvocati hanno firmato lettere che esortano il presidente uscente, Donald Trump, a commutare la condanna a morte di Lisa in ergastolo, proprio a causa della sua grave patologia mentale. \u201cNon stiamo chiedendo che sia assolta. Quello che le chiediamo \u00e8 che sia perdonata\u201d, spiega Sandra Babcock, professore di diritto presso la Cornell Law School e direttrice di facolt\u00e0 del Cornell Center on the Death Penalty Worldwide. Il crimine di cui si \u00e8 macchiata Lisa \u00e8 l\u2019uccisione di una donna incinta all\u2019ottavo mese, allo scopo di rapire la bambina che portava in grembo. La bambina \u00e8 sopravvissuta e oggi ha 16 anni. \u201cNella vicinanza a chi non pu\u00f2 cessare di soffrire per un crimine ingiusto ed odioso \u2013 sottolinea ancora la Comunit\u00e0 di Sant\u2019Egidio - siamo fermamente consapevoli che nessuna riparazione pu\u00f2 venire mettendo a morte ancora un essere umano, una donna nella condizione di massima fragilit\u00e0. Non esiste giustizia senza la vita. Non esiste giustizia senza considerare, di fronte al male pi\u00f9 grande, le ragioni della misericordia\u201d. \u201cChiediamo a chi pu\u00f2 decidere per la vita - conclude l\u2019organismo - di fermarsi e considerare, come sempre pi\u00f9 sta accadendo nel mondo, ogni misura alternativa disponibile di giustizia e clemenza\u201d. (IP)\n12 gennaio - PER\u00d9 In tre settimane, CAAAP e REPAM hanno registrato 43 morti e pi\u00f9 di 4.000 nuovi casi di Covid-19 nell'Amazzonia peruviana\nIl Centro amazzonico di antropologia e applicazione pratica (CAAAP), organizzazione non governativa collegata alla Conferenza episcopale del Per\u00f9, ha registrato nella foresta amazzonica, dal 20 dicembre all'11 gennaio 2021, un aumento di 4.154 nuovi casi di coronavirus e, cosa pi\u00f9 preoccupante, altri 43 decessi. Fin dalle prime settimane dello stato di emergenza, il CAAAP, insieme alla Rete Ecclesiale Panamazzonica (REPAM), ha monitorato il comportamento della pandemia nel territorio amazzonico peruviano, registrando nella foresta un notevole aumento di casi positivi e di decessi dovuti al virus. Secondo i dati ufficiali del Ministero della Salute, delle Direzioni Sanitarie Regionali e delle reti sanitarie, dall'inizio della pandemia, l'Amazzonia peruviana avrebbe riportato un totale di 5.030 morti per Covid-19 e 218.172 casi confermati. Tra le regioni pi\u00f9 colpite da questa nuova ondata di coronavirus, la regione di Ucayali, dove 15 persone avrebbero perso la vita nelle ultime tre settimane, San Mart\u00edn, Loreto, la foresta di Cusco, nella provincia di La Convenci\u00f3n, Madre de Dios, Bagua e Oxapampa. (AP)\n12 gennaio - STATI UNITI Sospesa in extremis l\u2019esecuzione di Lisa Montgomery. Nuovo appello dei vescovi contro la pena capitale\n\u00c8 stata sospesa in extremis l\u2019esecuzione di Lisa Montgomery, la prima donna a dovere subire la pena capitale in quasi 70 anni negli Stati Uniti. L\u2019iniezione letale era prevista per oggi, 12 gennaio, presso il Federal Correctional Complex di Terre Haute, nell\u2019Indiana, ma un giudice della locale Corte distrettuale ha deciso di sospenderla indicando la necessit\u00e0 di un\u2019udienza probatoria per determinare le condizioni mentali della donna. Si fermano cos\u00ec temporaneamente a 10, sul totale delle 13 disposte dal Presidente uscente Trump prima della fine del suo mandato, le pene capitali eseguite dallo scorso 13 luglio, dopo il via libera dato dalla Corte Suprema alla ripresa delle esecuzioni a livello federale, sospese nel 2008 dall\u2019Amministrazione Bush. Una decisione osteggiata dai vescovi che ieri hanno lanciato nuovo pressante appello contro la pena di morte. In una\n[lettera ai senatori ai rappresentanti](https://www.usccb.org/resources/2021-01-11-Capital%20Punishment-CIJP-Coakley-Pro-life-Naumann-Letter-Congress-Senate-House-Federal%20Death%20Penalty%20Prohibition%20Act_0.pdf), monsignor Paul S. Coakley, presidente della Commissione per la giustizia interna e lo sviluppo umano della Conferenza episcopale (Uscbb) e monsignor Joseph F. Naumann, presidente commissione episcopale delle attivit\u00e0 pro-vita, hanno chiesto all\u2019amministrazione uscente di fermare le tre esecuzioni previste in questo mese e alla nuova amministrazione che si insedier\u00e0 il 20 gennaio di abolire la pena capitale definitivamente a livello federale. Nella missiva i due presuli osservano che per la prima volta il 2010 ha registrato un record di esecuzioni, con pi\u00f9 condanne a morte eseguite di tutti i 50 Stati dell\u2019Unione messi insieme. Di qui l'appello ai membri del Congresso ad approvare il Federal Death Penalty Prohibition Act, la nuova legge che vieterebbe a livello federale l\u2019imposizione della pena di morte prevedendo la sua conversione in pene alternative. I vescovi ricordano in proposito le parole di Papa Francesco al Congresso contro la pena capitale durante il suo viaggio apostolico negli Stati Uniti nel 2015, come anche le posizioni pi\u00f9 volte espresse da San Paolo VI e da Benedetto XVI. La lettera richiama inoltre i [ripetuti appelli](https://www.usccb.org/news/2021/us-bishop-chairmen-call-end-executions-and-ask-congress-abolish-federal-death-penalty) degli stessi vescovi contro la pena capitale in quanto contraria alla dignit\u00e0 umana e spesso applicata in modo discriminatorio e arbitrario. La cosa pi\u00f9 grave - si sottolinea - \u00e8 che tra le persone giustiziate vi siano 170 persone dichiarate poi innocenti. La lettera non trascura peraltro le sofferenze delle famiglie delle vittime per le quali invocano un\u2019adeguata assistenza psicologica. \u201cCon le carceri moderne, non abbiamo bisogno della pena di morte per tenerci al sicuro\u201d, ribadiscono in conclusione i presuli. \u201cPossiamo ottenere giustizia senza di essa e rafforzare il rispetto della dignit\u00e0 e sacralit\u00e0 di ogni vita umana che \u00e8 tanto necessario oggi\u201d. Gli ultimi due condannati nel braccio della morte ad essere giustiziati negli Stati Uniti, il 10 e l'11 dicembre, in piena fase di transizione presidenziale, sono Brandon Bernard ed Alfred Bourgeois, entrambi afroamericani. Il presidente eletto Joe Biden ha dichiarato, da parte sua, di voler bloccare le esecuzioni a livello federale durante il proprio mandato. Secondo un recente sondaggio Gallup il 60% degli americani \u00e8 oggi contrario alla pena di morte e anche nei singoli Stati dell'Unione le esecuzioni capitali risultano in calo. (LZ)\n12 gennaio - GERMANIA \u201cLa scuola \u00e8 pi\u00f9 di una lezione\u201d: sussidio dei vescovi su Pastorale educativa\n\u201cIn dialogo con la scuola. I punti-chiave per l\u2019ulteriore sviluppo della Pastorale educativa\u201d: si intitola cos\u00ec il sussidio pubblicato ieri, 11 gennaio, dalla Conferenza episcopale tedesca (Dbk), a circa 25 anni dal precedente sul medesimo tema. \u201cLa scuola e il mondo degli studenti \u2013\n[si legge nella presentazione del materiale](https://www.dbk.de/presse/aktuelles/meldung/deutsche-bischofskonferenz-veroeffentlicht-eckpunkte-zur-weiterentwicklung-der-schulpastoral) \u2013 sono cambiati molto negli ultimi decenni. Oggi, le parole-chiave sono la pluralit\u00e0 delle religioni e delle idee tra gli alunni e i docenti, l\u2019eterogeneit\u00e0, le esigenze di inclusione e la digitalizzazione\u201d. Ma questi cambiamenti, sottolineano i presuli, \u201cnon riguardano solo il settore pedagogico e le strategie educative, bens\u00ec sono significativi anche per l\u2019azione pastorale della Chiesa nelle scuole\u201d. Questo perch\u00e9 \u201cla scuola \u00e8 pi\u00f9 che una lezione in classe\u201d, spiega il presidente della Commissione per l'educazione e le scuole della Dbk, l\u2019Arcivescovo Hans-Josef Becker. Essa, infatti, \u00e8 \u201cuno spazio vitale in cui gli alunni e gli insegnanti trascorrono gran parte della loro giornata. Di conseguenza, le attivit\u00e0 pastorali scolastiche rappresentano un contributo fondamentale per dare forma a questo spazio vitale\". Tali attivit\u00e0 implicano giornate di orientamento religioso e offerta spirituale, servizi sociali diaconali, programmi di mediazione delle controversie, progetti per la salvaguardia del Creato, supporto individuale e cura pastorale per gli studenti che hanno subito incidenti o lutti. Centrale anche il ruolo dei cappellani, soprattutto per \u201cla dimensione spirituale della vita umana\u201d, sottolinea l\u2019Arcivescovo Becker, una dimensione che \u201cdeve trovare posto anche nella vita scolastica\u201d. Composto da 47 pagine suddivise in 4 capitoli, il nuovo sussidio episcopale della Dbk descrive i cambiamenti avvenuti nel tempo all\u2019interno della scuola e della vita degli studenti; presenta poi i fondamenti teologici e pedagogici dell\u2019impegno della Chiesa nella scuola e suggerisce alcuni princip\u00ee fondamentali per l\u2019ulteriore sviluppo della Pastorale educativa. Tra questi, vi sono \u201cla pratica della responsabilit\u00e0 politica e sociale, le misure per la prevenzione della violenza, una maggiore cooperazione con la cappellania scolastica protestante e suggerimenti per la qualificazione dei cappellani scolastici\u201d. (IP)\n12 gennaio - MONDO I reliquiari del primo millennio al centro di un convegno internazionale sul web - AUDIO - FOTO\nStrumenti di sacralit\u00e0, ma anche manufatti di notevole pregio storico-artistico. Ai reliquiari del primo millennio, alle loro forme, funzioni, usi e contesti, \u00e8 dedicato il convegno internazionale dal titolo \u201cCustodire il Sacro\u201d, organizzato nelle giornate dell\u201911 e 12 gennaio 2021 in modalit\u00e0 webinar dall\u2019Universit\u00e0 del Piemonte Orientale, dalla Fondazione Museo del Tesoro del Duomo di Vercelli, dall\u2019Archivio Capitolare e dall'Arcidiocesi, con il sostegno della Fondazione Cassa di Risparmio di Vercelli. Il simposio \u00e8 coordinato da Eleonora Destefanis, professore associato di Archeologia Cristiana e Medievale del Dipartimento di Studi Umanistici dell\u2019UPO. Obbiettivo \u00e8 indagare il valore di questi oggetti nell\u2019ampio spazio geografico e culturale compreso tra Mediterraneo ed Europa settentrionale e nell\u2019arco cronologico compreso tra IV e X secolo. Le reliquie rappresentano un tema centrale nella storia della mentalit\u00e0 e della societ\u00e0 medievali, per le loro molteplici implicazioni in ambito devozionale, rituale, simbolico, materiale. Ma non solo. Erano anche oggetti politici e giudiziari, scambiati per suggellare i rapporti, usate per giuramenti, portate in giudizio davanti a re e nei tribunali per rivendicare diritti o risolvere conflitti. Intorno a queste memorie o frammenti del sacro sono nate leggende, sono state edificate chiese, si sono intessuti rapporti. Particelle corporee, sezioni di vesti, oggetti venuti a contatto con il corpo di un santo, le reliquie sono state collocate in contenitori dalle forme e funzioni pi\u00f9 disparate. \u201cIl mondo delle reliquie \u2013 spiega Eleonora Destefanis a Vatican News - \u00e8 molto conosciuto e indagato da molti secoli. Ai reliquiari \u00e8 stata dedicata invece un\u2019attenzione inferiore, se non negli ultimi anni. Ecco perch\u00e9 abbiamo pensato di riunire attorno a questi oggetti che ebbero nel Medioevo un valore sacrale importante, alcuni tra i massimi esperti provenienti da Italia, Francia, Usa, Germania, Gran Bretagna, Irlanda, Italia, Svizzera\u201d \u201cIn alcuni casi \u2013 aggiunge Eleonora Destefanis \u2013 parliamo di manufatti di alta caratura sul piano artistico\u201d. Si pensi ai due esemplari particolarmente pregiati, di epoca altomedievale, conservati presso il Museo del Tesoro del Duomo di Vercelli. \u201cIn altri casi sono oggetti molto pi\u00f9 ordinari che non sempre hanno avuto uno studio adeguato, ma che comunque costituiscono testimonianze importanti anche per la ricostruzione storica. Vengono analizzati nella loro materialit\u00e0 attraverso studi chimici o botanici, nel caso di reliquiari lignei. Inoltre sono spesso piccoli oggetti mobili che hanno viaggiato tra il Mediterraneo e l\u2019Europa del nord\u201c. La modalit\u00e0 webinar consente il coinvolgimento di un alto numero di partecipanti. L\u2019auspicio espresso da Eleonora De Stefanis \u00e8 quello di \"avvicinare il pubblico a tematiche finora considerate di nicchia, ma che fanno parte dell\u2019esperienza quotidiana e di fede vissuta. Quando entriamo in una chiesa o visitiamo il tesoro di una cattedrale, piuttosto che di una grande abbazia, incontriamo questi oggetti provenienti da un passato lontano. Il nostro convegno internazionale \u00e8 l\u2019occasione per approfondirne la conoscenza\u201d. Per partecipare al convegno, attraverso la piattaforma Google Meet \u00e8 necessaria l'iscrizione tramite email all'indirizzo\n[info@tesorodelduomovc.it](mailto:info@tesorodelduomovc.it). (PO)\n12 gennaio - BRASILE Sussidio di preghiera in preparazione alla 25.ma Giornata Vita Consacrata\n\u201cLa vita consacrata nel cuore della Chiesa, testimone di una certezza\u201d: \u00e8 questo il tema scelto dalla\n[Conferenza episcopale del Brasile (Cnbb)](https://www.cnbb.org.br/triduo-preparatorio-para-o-25o-dia-da-vida-consagrada/) per la 25.ma Giornata della Vita Consacrata che ricorre, a livello mondiale, il prossimo 2 febbraio. Fu San Giovanni Paolo II, infatti, ad istituirla ed a celebrarla per la prima volta il 2 febbraio del 1997. Per l\u2019occasione, la Cnbb ha redatto un apposito sussidio per un triduo di preghiera che pu\u00f2 essere utilizzato sia all\u2019interno delle comunit\u00e0 religiose che favorendo la partecipazione di tutti i fedeli. Il materiale \u00e8 a cura della Commissione episcopale per i ministeri ordinati e la vita consacrata, presieduta da Monsignor Jo\u00e3o Francisco Salm il quale, in uno speciale messaggio, scrive: \u201cI consacrati e le consacrate, avendo sperimentato, come Ges\u00f9, il potere vivificante e trasformante dell\u2019amore del Padre, sono diventati liberi di disporre della loro vita: hanno scoperto un tesoro in cambio del quale hanno donato tutto\u201d. In un momento in cui \u201csi parla tanto della mancanza di punti di riferimento, di grande superficialit\u00e0, dell\u2019individualismo, delle tante ombre di un mondo chiuso \u2013 ribadisce Monsignor Salm \u2013 la vita consacrata offre, con la sua vocazione, il suo carisma ed il suo entusiasmo, una testimonianza luminosa della certezza dell\u2019amore del Padre rivelato in Cristo Ges\u00f9\u201d. Oggi pi\u00f9 che mai, continua il presule, \u00e8 necessario risvegliare \u201cla consapevolezza della presenza illuminante della vita consacrata nella Chiesa e nel mondo\u201d, \u201cdono del Padre per mezzo dello Spirito\u201d. \u201cIl mondo, la societ\u00e0, le comunit\u00e0, le famiglie, le persone hanno bisogno di luce \u2013 continua il vescovo brasiliano \u2013 e Ges\u00f9 \u00e8 la luce del mondo perch\u00e9 testimonia il Padre\u201d. Guardando, poi, al \u201cGiubileo d\u2019argento\u201d della Giornata, Monsignor Salm sottolinea che tale evento rappresenta \u201cuna nuova opportunit\u00e0, un nuovo inizio perch\u00e9, guardando al passato si vede quanto dobbiamo essere grati; osservando il presente, si comprende quanto ci sia ancora da fare e intravedendo il futuro si intuisce la missione che ci aspetta\u201d. Inoltre, in questo anno segnato dalla pandemia da Covid-19, la Cnbb invita a celebrare la giornata del 2 febbraio riflettendo sul fatto che \u201ctutto \u00e8 connesso\u201d e che \u201cl\u2019Amore porta gli uomini e le donne consacrate ad essere sempre pi\u00f9 \u2018in uscita\u201d, nell\u2019ottica della fraternit\u00e0 e dell\u2019amicizia sociale, richiamate da Papa Francesco nella sua Enciclica \u201cFratelli tutti\u201d. \u201cRendiamo grazie a Dio per le meraviglie che ha diffuso nel mondo nel corso della storia attraverso i consacrati e le consacrate \u2013 conclude Monsignor Salm - Possa il Padre donare a ciascuno un cuore pieno di pace e ardente di Amore per illuminare il mondo\u201d. (IP)\n12 gennaio - CILE Violenze in Araucania. Monsignor Vargas: \u201cCerchiamo di non indurire i nostri cuori con odio, risentimento o vendetta\u201d\n\u201cMigliaia di anni di evoluzione eppure rimane il peccato pi\u00f9 grande, che \u00e8 quello di concedersi il diritto di porre fine alla vita di un altro essere umano. Questa sar\u00e0 sempre la base di una grande violenza, che non pu\u00f2 che portare a nuovi e gravi mali\u201d. Si \u00e8 espresso cos\u00ec monsignor H\u00e9ctor Vargas, vescovo di Temuco, in una dichiarazione rilasciata il 9 gennaio, e diffusa sul sito web dell\u2019Episcopato, in seguito agli ultimi episodi di violenza, verificatisi nella regione della Araucania. \"In questi giorni la nostra regione, profondamente colpita dalla pandemia, dalla povert\u00e0 e dalla mancanza di opportunit\u00e0, dalla polarizzazione, dal mancato rispetto delle promesse fatte al popolo mapuche e dal sentimento di abbandono per quella che considera un\u2019assenza dello Stato - ha scritto il presule -, \u00e8 stata scossa da nuovi atti di gravissima violenza che sono oggetto di indagine, che si aggiungono a quanti nel mondo rurale hanno perso la vita, sono stati feriti o hanno subito violazioni dei loro diritti, con azioni indiscriminate indipendentemente dall'et\u00e0, dal sesso, dalla razza o dallo status sociale\". Il vescovo ha spiegato come questa violenza, in Araucania, abbia origine non solo da azioni criminali, ma anche da profonde ingiustizie, conflitti politici, ideologici, sociali ed economici di lunga data, che le istituzioni non sono state in grado di valutare nel tempo, n\u00e9 di risolvere. Tuttavia, come ricordato da Papa Francesco, ha sottolineato il presule, \u201csolo la fraternit\u00e0 genera la pace sociale, perch\u00e9 crea un equilibrio tra libert\u00e0 e giustizia, tra responsabilit\u00e0 personale e solidariet\u00e0, tra il bene degli individui e il bene comune\u201d. Obbligo, dunque, della comunit\u00e0 politica \u00e8 quello di promuoverla con trasparenza e responsabilit\u00e0. Seppur consapevoli del dolore delle vittime di ieri e di oggi, l\u2019invito \u00e8 quello a non indurire il proprio cuore con l\u2019odio, il risentimento o la vendetta, e di aspettare con pazienza il conforto di Dio e della sua giustizia. Monsignor Vargas ha ricordato, infine, il \u201cK\u00fcme Mongen\u201d, il buon vivere del popolo mapuche, basato sull\u2019equilibrio \u201ccon se stessi, con gli altri, con le forze spirituali e la creazione\u201d. \u201cUn desiderio profondo - come ha detto il Papa a Maquehue - che non nasce solo dal nostro cuore, ma risuona come un grido\". \u201cLa storia insegna che la violenza non sar\u00e0 mai la via migliore per un'autentica trasformazione, per la giustizia e per una sana convivenza sociale \u2013 ha osservato il presule -, ancor meno se \u00e8 irrazionale, indiscriminata e perpetrata contro gli innocenti\u201d. Solo \u201caccettando il grande principio dei diritti che scaturiscono dal possesso dell'inalienabile dignit\u00e0 umana \u2013 ha concluso -, sar\u00e0 possibile accettare la sfida di sognare e pensare a un'altra politica, a un'altra umanit\u00e0, a un'altra Araucania\". (AP)\n11 gennaio - AUSTRIA Monsignor Glettler (Innsbruck): l\u2019Austria e l\u2019Europa rispondano subito, \u201csenza se e senza ma\u201d, all\u2019emergenza rifugiati a Lesbo\nL\u2019Austria dia l\u2019esempio accogliendo subito \u201csenza se e senza ma\u201d 100 famiglie rifugiate a Lesbo che hanno gi\u00e0 hanno avuto esito positivo alla richiesta di asilo, perch\u00e9 \u201cil tempo dell'attesa paziente sta volgendo al termine\u201d. \u00c8 un appello fermo quello rivolto alle autorit\u00e0 austriache ed europee da monsignor Hermann Glettler, vescovo di Innsbruck, che ieri \u2013 riporta\n[l\u2019agenzia dei vescovi austriaci Kathpress](https://www.dibk.at/Meldungen/Bischof-Hermann-Taktieren-beenden-Fluechtlingsfamilien-aus-Lesbos-aufnehmen) - ha lanciato l\u2019allarme sulla nuova emergenza umanitaria sull\u2019isola greca colpita da un\u2019ondata di freddo. Da una settimana l\u2019affollato campo di Kara Tepe \u00e8 sferzato da piogge persistenti e secondo le previsioni, le temperature durante la notte scenderanno a 5 gradi per almeno due settimane. Una situazione che, come quella nei vicini Balcani, \u00e8 diventata ormai insostenibile per i rifugiati, e che - afferma monsignor Glettler - dovrebbe scuotere le famiglie austriache ma soprattutto il Governo federale e l\u2019Europa. Secondo il vescovo di Innsbruck, \u201cparlare di 'aiuti sul posto' quale alternativa all'evacuazione del campo \u00e8 cinico\u201d, viste le temperature: \u201cDov'\u00e8 l'aiuto sul posto se c'\u00e8 acqua sui percorsi tra le tende di emergenza invase dall'umidit\u00e0 e dal freddo e si devono temere le peggiori malattie? Dov'\u00e8 l'aiuto sul posto se pi\u00f9 di 7mila persone devono ancora fare una doccia fredda con un secchio d'acqua perch\u00e9 le 37 (!) docce con l\u2019acqua calda non sono sufficienti e quando un misero pasto al giorno non pu\u00f2 saziare la fame delle persone?\", chiede il presule, ricordando che la \u201cdecenza umanitaria \u00e8 un obbligo per aiutare rapidamente ed efficacemente in un'emergenza acuta\u201d. Non si tratta quindi \u201cdi un dibattito sull\u2019asilo, ma della necessit\u00e0 di dare un\u2019accoglienza umanitaria immediata a persone bisognose\u201d. Monsignor Gettler chiama in causa le responsabilit\u00e0 di tutti i Paesi dell'UE, osservando che la situazione di Lesbo e delle altre isole greche che ospitano migranti \u00e8 ormai \"sinonimo del fallimento della politica europea in materia di rifugiati\u201d. Questo \u201cnon \u00e8 pi\u00f9 scusabile \u2013 ribadisce.- Si tratta del destino di migliaia di persone\u201d che non possono essere \u201cun giocattolo della politica europea della deterrenza. Dopo l\u2019esito positivo delle procedure di asilo, queste persone devono essere distribuite equamente in Europa\u201d. In questo senso, secondo monsignor Gettler, accogliere in Austria 100 famiglie (delle almeno 250 gi\u00e0 con il decreto di ammissione all\u2019asilo) sarebbe \u201cun segno chiaro che tutta l'Europa deve agire\u201d. (LZ)\n11 dicembre - REGNO UNITO I vescovi invitano il governo britannico a \u201crinunciare al suo arsenale nucleare\"\nI vescovi di Inghilterra, Galles e Scozia, in una dichiarazione congiunta, diffusa oggi sulle loro pagine web, hanno invitato il governo britannico a \"rinunciare al suo arsenale nucleare\" e a sostenere il Trattato sulla proibizione delle armi nucleari, che entrer\u00e0 in vigore venerd\u00ec 22 gennaio 2021. Il Trattato - si legge nel comunicato - rappresenta \u201cuna pietra miliare storica sulla via del disarmo nucleare\u201d, e \u201cun'opportunit\u00e0 per rifocalizzarsi su un'autentica costruzione della pace radicata nel dialogo, nella giustizia, nel rispetto della dignit\u00e0 umana e nella cura del nostro pianeta\u201d. I presuli, citando il discorso di Papa Francesco all'Onu, definiscono la completa eliminazione delle armi nucleari un \"imperativo morale e umanitario\". Auspicano, inoltre, che \u201cle risorse spese per la produzione, la manutenzione e l'aggiornamento di queste armi di distruzione di massa\u201d siano \u201creinvestite per alleviare le sofferenze dei membri pi\u00f9 poveri e vulnerabili della nostra societ\u00e0, per il bene comune di tutti i popoli\u201d. Allo stesso tempo, essi implorano \u201cil governo di rafforzare le sue norme sul controllo degli armamenti, affrontando la produzione e la vendita di altre armi, che continuano a distruggere cos\u00ec tante vite in tutto il mondo\u201d. Infine, rivolgendosi al Signore, che ha creato tutti gli esseri umani uguali nella dignit\u00e0, i vescovi lo pregano affinch\u00e8 \u201cinfonda nei nostri cuori uno spirito fraterno\u201d. \u201cFa' - concludono - che possiamo creare societ\u00e0 pi\u00f9 sane e un mondo pi\u00f9 dignitoso, un mondo senza fame, povert\u00e0, violenza e guerra\". (AP)\nVNS \u2013 FILIPPINE A Manila circa 300 mila persone per la festa del Nazareno Nero\n(VNS) \u2013 11gen21 - Centinaia di migliaia di fedeli hanno partecipato sabato, a Manila, alla festa del Nazareno Nero, una delle pi\u00f9 grandi celebrazioni cattoliche nel mondo, che attira ogni anno milioni di persone. Circa 284 mila devoti, secondo le autorit\u00e0 ecclesiastiche, si sono riversati nella Basilica di Quiapo e nelle chiese di Santa Cruz e San Sebastian, per seguire le Messe, svoltesi nel pieno rispetto dei protocolli sanitari. Nella Basilica minore del Nazareno, nel quartiere di Quiapo, dove \u00e8 ospitata la statua, sono state celebrate 15 Messe, a ognuna delle quali hanno potuto partecipare 400 persone. Grandi schermi sono stati collocati all'esterno della Basilica, per permettere a chi non fosse riuscito ad entrare in chiesa, di seguire le funzioni. Il rettore della Basilica di Quiapo, mons. Hernando Coronel, ha riferito - si legge sul sito web dell\u2019Episcopato -, che le celebrazioni dell'intera giornata si sono svolte in maniera ordinata. \"Siamo molto contenti \u2013 ha detto il presule - perch\u00e9 i devoti hanno mostrato autodisciplina\u201d, entrando ordinatamente e sistematicamente in chiesa. Quest'anno, a causa della pandemia, la festa non si \u00e8 potuta svolgere come sempre e sono stati annullati il tradizionale bacio della statua e la processione, che raccoglie milioni di fedeli ogni anno. Le autorit\u00e0 ecclesiastiche hanno ripetutamente chiesto ai fedeli di non affollare la chiesa di Quiapo e di unirsi invece alle celebrazioni nelle loro parrocchie. Tantissime le persone che hanno seguito le funzioni in diretta su Facebook. \"Un numero enorme di persone \u2013 ha affermato monsignor Coronel - ha partecipato online\u201d e \u201cle sole prime due Messe sono state seguite da pi\u00f9 di 100.000 spettatori\". Monsignor Broderick Pabillo, vescovo ausiliare di Manila, che ha aperto la festa con una Messa alle 4.30 nella chiesa di Quiapo, ha detto che la folla, presente nonostante la paura della pandemia, ha mostrato la grande devozione della popolazione al Nazareno Nero e il suo \"magnetismo\". \"Il Nazareno Nero \u00e8 davvero un magnete, un magnete molto forte che attira molte persone, e non possiamo fermare questa attrazione\", ha detto monsignor Pabillo nella sua omelia, spiegando come i fedeli non siano attratti solo da un'immagine, perch\u00e9 \u201cun'immagine \u00e8 solo un simbolo\u201d. \u201cSiamo attratti \u2013 ha concluso - dall'amore di Dio\". Ogni anno sono centinaia di migliaia i devoti filippini che partecipano alla processione della statua annerita del Cristo sofferente, invocato per i suoi poteri miracolosi. Si tratta di uno degli eventi religiosi pi\u00f9 importanti nel Paese. La statua, che rappresenta Ges\u00f9 piegato sotto il peso della Croce a grandezza naturale, fu portata a Manila dal Messico dai frati dell'Ordine degli Agostiniani Recolletti il 31 maggio 1606. Posto all'inizio nella chiesa di San Giovanni Battista, il Nazareno Nero fu trasferito nella chiesa di Quiapo nel 1787. La statua \u00e8 sopravvissuta a numerosi disastri: i grandi incendi che distrussero la chiesa nel 1791 e nel 1929; e i terremoti nel 1645 e nel 1863. (AP)\n11 gennaio BRASILE - L\u2019arte sacra attraverso i secoli. La riapertura del Museo d\u2019Arte Sacra di San Paolo\n(VNS) 11gen21 - Il Museo d\u2019 Arte Sacra di San Paolo in Brasile riapre le porte al pubblico dopo sette mesi di chiusura imposta dalla pandemia Covid-19. L\u2019occasione \u00e8 offerta dalla mostra \u201cArte Sacra attraverso i secoli\u201d che ha l\u2019obbiettivo di promuovere la comprensione della produzione artistica brasiliana tra 16mo e 20mo secolo. Tra i pezzi esposti figura la \u201cVia Crucis\u201d di Victor Brecheret, scultore italiano naturalizzato brasiliano morto nel 1955. Si tratta di un\u2019opera in terracotta \u2013 26 pezzi in tutto - realizzata tra il 1942 e il 1946 e comprendente le 14 stazioni che ripercorrono le tappe della Passione di Ges\u00f9. In mostra anche opere a tematica sacra realizzate da artisti brasiliani della corrente modernista come Anita Malfatti e Aldo Bonadei. Il Museo d\u2019Arte di San Paolo comprende numerose testimonianze del patrimonio religioso e storico artistico brasiliano e mondiale attraverso le quali \u00e8 possibile comprendere le dinamiche sociali e culturali che hanno segnato l\u2019identit\u00e0 e la religiosit\u00e0 locali. \u201cLa conservazione, la fruizione e la salvaguardia del patrimonio d\u2019arte sacra \u2013 si legge sul sito del\n[Museo ](http://museuartesacra.org.br/novidades-no-mas/)\u2013 sono importanti e dovrebbero costituire un\u2019attivit\u00e0 permanente. Al passato va ricondotta infatti la costruzione del senso di appartenenza di una comunit\u00e0. Mantenere vivo il rapporto tra il patrimonio storico artistico e la comunit\u00e0 \u00e8 fondamentale\u201d. (PO)\n11 gennaio - STATI UNITI Assalto al Congresso. La solidariet\u00e0 del Wcc alle Chiese cristiane Usa: lavorare insieme per la riconciliazione\nDopo la condanna anche dei leader religiosi degli Stati Uniti dell\u2019assalto del 6 gennaio al Capitol Hill da parte di un gruppo di sostenitori del Presidente uscente Donald Trump, il Consiglio mondiale delle Chiese ha scritto una\n[lettera](https://www.oikoumene.org/news/wcc-expresses-solidarity-with-us-churches-as-they-raise-prophetic-voices-in-the-midst-of-this-new-and-acute-crisis) in cui esprime sostegno e vicinanza alle Chiese degli Stati Uniti in questo difficile momento storico per il Paese. Nei giorni scorsi diversi leader cristiani statunitensi, compresi i vescovi cattolici, si sono detti profondamente sconcertati per l\u2019accaduto, definito \u201cun oltraggio inaccettabile e vergognoso\" dal [Consiglio nazionale delle Chiese degli Stati Uniti](https://www.oikoumene.org/news/religious-leaders-speak-out-against-violence-at-us-capitol-our-democracy-is-under-siege) che ha chiesto la punizione dei responsabili. Sconcerto viene manifestato anche dal reverendo Ioan Sauca, segretario generale ad interim del Wcc. \u201cAbbiamo assistito a scene che pochi di noi avrebbero immaginato di vedere\u201d, scrive nella missiva. \u201cPurtroppo quando la divisione, lo scontro, la denigrazione e la disinformazione diventano le modalit\u00e0 primarie del confronto politico e quando la ricerca del potere sostituisce il bene comune come obiettivo principale dei leader politici, tali risultati - o peggio - sono in definitiva inevitabili\", osserva Sauca. Ricordando l\u2019attivo impegno profuso da tanti leader cristiani negli Stati Uniti \u201cper la pace, la giustizia, contro il razzismo e per la pari dignit\u00e0 e diritti conferita da Dio a ogni essere umano\u201d, il segretario ad interim del Wcc ribadisce quindi la solidariet\u00e0 e il sostegno dell\u2019organismo ecumenico mondiale alla \u201cvoce profetica\u201d delle Chiese americane in questa crisi e si unisce alle loro preghiere \u201cper una transizione pacifica nel rispetto della volont\u00e0 del popolo\u201d. \u201cSiete chiamati ad essere i pastori di un gregge profondamente diviso, diffidente e spaventato, le cui paure e differenze sono state manipolate da chi cerca di assicurarsi e mantenere il potere politico per s\u00e9\", scrive ancora Sauca, rimarcando il grave danno che questo ha arrecato al Paese. \"Il peso di ricostruire la fiducia e promuovere la riconciliazione in una societ\u00e0 cos\u00ec polarizzata \u00e8 un compito straordinariamente pesante da portare da soli\", aggiunge. Di qui, in conclusione, la preghiera \u201cche Dio doni a ciascuno di voi e a tutti noi una dose speciale di saggezza e di forza perch\u00e9 possiamo lavorare insieme per affrontare questa sfida\". (LZ)\n11 gennaio - ITALIA Le neuroscienze nell\u2019attuale contesto antropologico e culturale al centro dell\u2019assemblea ordinaria dei vescovi del Triveneto\nIl dibattito relativo alle neuroscienze e ai loro risultati sull\u2019antropologia e sul contesto culturale in cui oggi ci si trova ad annunciare e vivere il Vangelo \u00e8 stato al centro dell\u2019annuale incontro di studio ed approfondimento dei vescovi del Nordest. Svoltosi la scorsa settimana in modalit\u00e0 on line per le necessit\u00e0 dettate dalla pandemia, riferisce un comunicato, vi hanno preso parte il prof. Piero Paolo Battaglini, ordinario di Fisiologia all\u2019Universit\u00e0 di Trieste, che ha parlato di \u201cCervello, corpo e mente\u201d, e il prof. Paolo Benanti, sacerdote francescano, docente e teologo, con la relazione \u201cFunzionare o esistere? Le neuroscienze e i dubbi sull\u2019umano\u201d. Nel corso dell\u2019ampio e articolato dialogo che ne \u00e8 seguito si sono toccate anche questioni rilevanti e significative, tra le quali la definizione e i \u201cconfini\u201d tra la vita e la morte, la scienza come sapere prezioso ma sempre e in qualche modo \u201cipotetico\u201d e mai definitivo, il libero arbitrio, la coscienza e la singolarit\u00e0 di ogni essere umano, le connotazioni del \u201ccarattere\u201d maschile e di quello femminile, il bisogno di maggiore dialogo e collaborazione tra i saperi umani e le diverse discipline scientifiche passando da una mera \u201cmultidisciplinariet\u00e0\u201d ad una vera \u201cinterdisciplinariet\u00e0\u201d. Nella seconda parte dell\u2019assemblea ordinaria la Conferenza episcopale del Triveneto ha discusso della Facolt\u00e0 Teologica del Triveneto, del Tribunale Ecclesiastico Regionale Triveneto e della situazione attuale dell\u2019insegnamento della religione cattolica nelle scuole anche alla luce della recente intesa stipulata in vista del prossimo concorso per il personale docente. (TC)\n11 gennaio - PAPUA NUOVA GUINEA Caritas e Professionisti cattolici: riformare gestione risorse minerarie per salvaguardare ambiente e tutelare cittadini\nRiformare il sistema di controllo e gestione delle risorse minerarie in Papua Nuova Guinea:\n[\u00e8 quanto chiedono la Caritas nazionale e la Societ\u00e0 professionale cattolica (Cps)](https://www.pngsicbc.com/post/say-no-to-sand-mining-in-png), in una nota diffusa nei giorni scorsi, mentre nel Paese sono attualmente in valutazione tre progetti estrattivi riguardanti due giacimenti auriferi, quello di Wafi e quello lungo il fiume Frieda, e una miniera di sabbia, collocata a Madang. \u201cI nostri padri fondatori \u2013 si legge nella nota \u2013 hanno sempre sostenuto che il Paese debba prendere il pieno e responsabile controllo dello sviluppo delle sue risorse naturali, cos\u00ec da assicurare il giusto guadagno alla popolazione\u201d. La stessa Costituzione, all\u2019articolo 4, sancisce \u201cun uso saggio delle risorse naturali come il legname, la pesca, i minerali, il petrolio e il gas, sia per le generazioni presenti che per quelle future\u201d. Per questo, Caritas e Cps sottolineano che \u201cqualsiasi progetto estrattivo deve essere attento all\u2019ambiente e avere un impatto minimo su di esso, cos\u00ec da evitarne l\u2019inquinamento e la distruzione\u201d. Spetta quindi \u201cal governo, alle imprese e alle industrie \u2013 prosegue la nota \u2013 assicurare un approccio responsabile allo sviluppo delle risorse naturali della nazione\u201d. Gli investitori stranieri \u201csono i benvenuti \u2013 ribadiscono i due organismi cattolici \u2013 purch\u00e9 non agiscano a spese della nostra gente e dell\u2019ambiente\u201d. L\u2019obiettivo da raggiungere \u00e8 quello dell\u2019utile per tutte le parti interessate, ovvero \u201cgoverno, imprese, proprietari terrieri, singoli cittadini e salvaguardia del Creato\u201d. In quest\u2019ottica, la nota chiede \u201criforme legislative\u201d che vadano verso questo obiettivo, puntando ad \u201caccordi contrattuali che raggiungano una posizione vantaggiosa per tutti\u201d, grazie ad una \u201cequa partecipazione dei benefici\u201d, al posto del consueto schema \u201cconcessione\u2013tasse\u2013 royalties\u201d che, invece, porta alla suddivisione soltanto \u201cdegli impatti negativi dei progetti estrattivi\u201d. Quanto allo sviluppo proposto per le miniera d\u2019oro di Wafi e del fiume Frieda e per il giacimento di sabbia situato a Madang, i firmatari della nota sottolineano come tutti questi progetti \u201ccomportino gravi rischi\u201d sia perch\u00e9 \u201cnon sostenibili dal punto di vista dell\u2019ambiente\u201d, sia perch\u00e9 \u201cnon redditizi dal punto di vista economico\u201d. In particolare per Madang, si fa notare che il progetto presentato \u201c\u00e8 privo del consenso informato\u201d, nonch\u00e9 \u201cdi una legge specifica in materia relativa allo sfruttamento dei fondali marini\u201d. Forte anche la preoccupazione della Caritas e della Cps per \u201cil peggiore degli impatti e le conseguenze negative\u201d che le proposte estrattive potrebbero avere sulle popolazioni direttamente interessate. \u201cIl governo nazionale deve tenere conto di questi gravi problemi\u201d, conclude la nota che riafferma infine l\u2019opposizione di entrambi gli organismi cattolici a simili progetti, nonch\u00e9 il sostegno a tutti coloro che vi si dicono contrari. (IP)\n11 gennaio - MONDO I reliquiari del primo millennio al centro di un convegno internazionale sul web - AUDIO - FOTO\nStrumenti di sacralit\u00e0, ma anche manufatti di notevole pregio storico-artistico. Ai reliquiari del primo millennio, alle loro forme, funzioni, usi e contesti, \u00e8 dedicato il convegno internazionale dal titolo \u201cCustodire il Sacro\u201d, organizzato nelle giornate dell\u201911 e 12 gennaio 2021 in modalit\u00e0 webinar dall\u2019Universit\u00e0 del Piemonte Orientale, dalla Fondazione Museo del Tesoro del Duomo di Vercelli, dall\u2019Archivio Capitolare e dall'Arcidiocesi, con il sostegno della Fondazione Cassa di Risparmio di Vercelli. Il simposio \u00e8 coordinato da Eleonora Destefanis, professore associato di Archeologia Cristiana e Medievale del Dipartimento di Studi Umanistici dell\u2019UPO. Obbiettivo \u00e8 indagare il valore di questi oggetti nell\u2019ampio spazio geografico e culturale compreso tra Mediterraneo ed Europa settentrionale e nell\u2019arco cronologico compreso tra IV e X secolo. Le reliquie rappresentano un tema centrale nella storia della mentalit\u00e0 e della societ\u00e0 medievali, per le loro molteplici implicazioni in ambito devozionale, rituale, simbolico, materiale. Ma non solo. Erano anche oggetti politici e giudiziari, scambiati per suggellare i rapporti, usate per giuramenti, portate in giudizio davanti a re e nei tribunali per rivendicare diritti o risolvere conflitti. Intorno a queste memorie o frammenti del sacro sono nate leggende, sono state edificate chiese, si sono intessuti rapporti. Particelle corporee, sezioni di vesti, oggetti venuti a contatto con il corpo di un santo, le reliquie sono state collocate in contenitori dalle forme e funzioni pi\u00f9 disparate. \u201cIl mondo delle reliquie \u2013 spiega Eleonora Destefanis a Vatican News - \u00e8 molto conosciuto e indagato da molti secoli. Ai reliquiari \u00e8 stata dedicata invece un\u2019attenzione inferiore, se non negli ultimi anni. Ecco perch\u00e9 abbiamo pensato di riunire attorno a questi oggetti che ebbero nel Medioevo un valore sacrale importante, alcuni tra i massimi esperti provenienti da Italia, Francia, Usa, Germania, Gran Bretagna, Irlanda, Italia, Svizzera\u201d \u201cIn alcuni casi \u2013 aggiunge Eleonora Destefanis \u2013 parliamo di manufatti di alta caratura sul piano artistico\u201d. Si pensi ai due esemplari particolarmente pregiati, di epoca altomedievale, conservati presso il Museo del Tesoro del Duomo di Vercelli. \u201cIn altri casi sono oggetti molto pi\u00f9 ordinari che non sempre hanno avuto uno studio adeguato, ma che comunque costituiscono testimonianze importanti anche per la ricostruzione storica. Vengono analizzati nella loro materialit\u00e0 attraverso studi chimici o botanici, nel caso di reliquiari lignei. Inoltre sono spesso piccoli oggetti mobili che hanno viaggiato tra il Mediterraneo e l\u2019Europa del nord\u201c. La modalit\u00e0 webinar consente il coinvolgimento di un alto numero di partecipanti. L\u2019auspicio espresso da Eleonora De Stefanis \u00e8 quello di \"avvicinare il pubblico a tematiche finora considerate di nicchia, ma che fanno parte dell\u2019esperienza quotidiana e di fede vissuta. Quando entriamo in una chiesa o visitiamo il tesoro di una cattedrale, piuttosto che di una grande abbazia, incontriamo questi oggetti provenienti da un passato lontano. Il nostro convegno internazionale \u00e8 l\u2019occasione per approfondirne la conoscenza\u201d. Per partecipare al convegno, attraverso la piattaforma Google Meet \u00e8 necessaria l'iscrizione tramite email all'indirizzo\n[info@tesorodelduomovc.it](mailto:info@tesorodelduomovc.it). (PO)\n11 gennaio - INDIA In forma ridotta il tradizionale pellegrinaggio al Santuario mariano di Bandel\nRidotto nella modalit\u00e0 di svolgimento, ma sempre forte nella devozione dei fedeli: cos\u00ec ieri, domenica 10 gennaio, si \u00e8 svolto\n[il tradizionale pellegrinaggio al Santuario mariano di Bandel](https://www.facebook.com/calcuttaarchdiocese), vicino Calcutta, in India. Lo svolgimento ridimensionato dell\u2019evento \u00e8 stato dovuto alla pandemia da Covid-19 che ha impedito la tradizionale e imponente processione di fedeli verso il luogo di culto mariano. Al suo posto, l\u2019icona della Madonna \u00e8 stata trasportata, in auto, dalla parrocchia di Howrah a quella di Gobra, dove \u00e8 stato recitato il Rosario, seguito dalla celebrazione della Santa Messa. A presiedere i riti, \u00e8 stato il vicario generale dell\u2019Arcidiocesi di Calcutta, padre Dominic Gomes. Solitamente, invece, il pellegrinaggio a Bandel vede la partecipazione di migliaia di fedeli che si pongono in cammino verso il Santuario, compiendo un percorso di oltre 40 km a piedi scalzi, in segno di devozione e per grazia ricevuta. L\u2019evento, che si tiene ogni anno nella seconda domenica di gennaio, \u00e8 stato istituito oltre sessant\u2019anni fa ed \u00e8 organizzato dall\u2019Associazione cattolica del Bengala. Dedicata alla \u201cNostra Signora del Rosario\u201d, la Basilica mariana di Bandel \u00e8 una delle chiese cristiane pi\u00f9 antiche del Bengala. Fu costruita, infatti, nel 1599 ed \u00e8 un memoriale dell\u2019insediamento dei portoghesi che, nel XVI secolo, fondarono la colonia di Hooghly. Distrutta nel corso dei secoli, la chiesa \u00e8 stata ricostruita nel 1660. Oggi, al suo interno, custodisce la statua della \u201cMadonna del Buon viaggio\u201d, ritenuta miracolosa, mentre all\u2019esterno vi campeggia l\u2019albero di una nave: si tratta del dono di un capitano di vascello che, incappato in una tempesta nel Golfo del Bengala, ebbe salva la vita grazie all\u2019intercessione della Vergine Maria. (IP)\n11 gennaio - GERMANIA Suicidio assistito. Portavoce vescovi: eticamente inaccettabile\n\u201cIl suicidio assistito non \u00e8 un\u2019opzione eticamente accettabile\u201d: \u00e8 quanto afferma il portavoce della Conferenza episcopale tedesca (Dbk), Matthias Kopp, commentando l\u2019articolo \u201cAbilitare il suicidio medicalmente assistito\u201d, pubblicato ieri, 10 gennaio, dal Frankfurter Allgemeine Zeitung (Faz). Nel pezzo, si afferma che \u201cle istituzioni della Chiesa dovrebbero garantire le migliori cure palliative possibili, ma non rifiutare il suicidio assistito e dovrebbero offrire consulenza, sostegno e accompagnamento a una persona disposta a morire, nel rispetto dell'autodeterminazione\u201d. \u201cDal punto di vista cristiano \u2013 spiega Kopp\n[in una nota diffusa sul sito web della Dbk](https://www.dbk.de/presse/aktuelles/meldung/stellungnahme-zum-faz-beitrag-vom-11-januar-2021) \u2013 si d\u00e0 grande importanza alla libert\u00e0 che ogni essere umano ha di indirizzare la propria vita secondo le proprie idee\u201d. Tuttavia, \u201cquesta autodeterminazione\u201d non implica che il suicidio assistito sia accettabile dal punto di vista etico. \u201cTra l\u2019altro \u2013 aggiunge il portavoce \u2013 da alcune ricerche sappiamo che il desiderio di porre fine alla propria vita \u00e8, nella maggior parte di casi, il risultato della paura, della disperazione derivanti da situazioni estreme e non pu\u00f2 essere inteso come l\u2019espressione dell\u2019autodeterminazione\u201d. Per questo, \u201cil desiderio di suicidarsi non pu\u00f2 essere accettato incondizionatamente, n\u00e9 identificato come una forma normale di morte\u201d. Anzi: al contrario, \u00e8 proprio in queste \u201csituazioni di vita fortemente drammatiche\u201d che \u00e8 necessario \u201cuno sguardo attento ed empatico\u201d. Di qui la sottolineatura che il portavoce della Dbk fa: \u201cSiamo convinti che permettere il suicidio assistito non sia la risposta giusta\u201d da dare a chi manifesta il desiderio o l\u2019intenzione di porre fine alla propria vita. In tali contesti, infatti, ci\u00f2 che serve non \u00e8 l\u2019aiuto a morire, quanto piuttosto \u201cil sostegno per sviluppare prospettive di vita\u201d. Inoltre, \u201cla sottile pressione di acconsentire al suicidio assistito per non essere un peso per gli altri \u2013 aggiunge Martin Kopp \u2013 \u00e8 un grande pericolo\u201d perch\u00e9, una volta approvato il suicidio assistito come \u201cun modello di morte naturale\u201d, tale pressione potrebbe essere esercitata su tutti \u201ci malati ed i moribondi\u201d. E \u201cquesto non deve succedere!\u201d, ribadisce il portavoce dei vescovi tedeschi. Guardando, poi, alla Pastorale cristiana, Kopp sottolinea come, soprattutto in questo caso, non sia possibile \u201crestare neutrali\u201d, bens\u00ec sia necessario \u201caccostarsi alle persone senza pregiudizi, trasmettendo un messaggio di speranza e restando sempre dalla parte della vita\u201d. Chi opera in questo campo, quindi, \u201caccetta le persone cos\u00ec come sono e, allo stesso tempo, offre loro un orientamento\u201d in favore della vita in ogni settore. \u201cAnche la nostra Chiesa e le istituzioni caritative si dedicano a promuovere la vita in questo modo \u2013 conclude il portavoce - Permettere il suicidio assistito in queste istituzioni sarebbe, quindi, incompatibile con la loro essenza\". (IP)\n11 gennaio - INDONESIA La Cattedrale di Giacarta sar\u00e0 la prima chiesa nel Paese ad utilizzare energia solare\nLa cattedrale di Giacarta sar\u00e0 la prima chiesa in Indonesia a sfruttare il sole per soddisfare il proprio fabbisogno energetico. L\u2019annuncio \u00e8 stato dato il 9 gennaio, nel corso di una cerimonia svoltasi nel complesso della Cattedrale di Nostra Signora dell'Assunzione \u2013 riporta UCA News -, alla presenza del cardinale Ignatius Suharyo Hardjoatmodjo, arcivescovo di Giacarta, e del senior manager dell\u2019Indonesian Museum of Records (MURI), Awan Rahargo. In un videomessaggio trasmesso durante la cerimonia, il fondatore del MURI, Jaya Suprana, ha affermato che la parrocchia, utilizzando energia solare, \"contribuir\u00e0 e parteciper\u00e0 attivamente alla promozione e all\u2019utilizzo di energia a basso costo\". Producendo 238 kilowatt, risparmer\u00e0 fino al 30 per cento sulla bolletta dell\u2019elettricit\u00e0 \u2013 ha osservato Suprana \u2013 e manterr\u00e0 fede al suo impegno di tutelare l\u2019ambiente e la nostra casa comune. Secondo un funzionario della parrocchia, il gesuita padre Albertus Hartoko, l'installazione di pannelli solari sul tetto della chiesa rappresenta anche una risposta a ci\u00f2 che chiedeva il Papa nella sua enciclica Laudato si\u2019, nel maggio 2015, e cio\u00e8 una rapida azione per combattere il cambiamento climatico e proteggere l'ambiente. \"Il nostro scopo principale - ha detto il sacerdote - \u00e8 quello di partecipare e contribuire alla creazione di un\u2019energia ecologica, pulita e rinnovabile\". \u201cVogliamo anche dare l'esempio\" ha aggiunto, sperando di \u201cspronare altre parrocchie ad utilizzare la stessa tecnologia\". (AP)\n11 gennaio- RUSSIA Kirill: San Giuseppe esempio per i padri nell\u2019educazione dei figli\nIl patriarca di Mosca e di tutta la Russia Kirill ha ricordato ieri quanto importante sia il ruolo del padre in una famiglia. Durante la Messa dedicata a San Giuseppe, celebrata a Mosca nella chiesa di Sant\u2019Alexander Nevsky, Kirill ha rimarcato che oggi, spesso, i padri, sono immersi nelle preoccupazioni quotidiane, impegnati nel lavoro, e che l\u2019educazione dei figli viene talvolta relegata ai margini, mentre invece proprio nell\u2019educazione i genitori devono investire il massimo. \u201cSe ci\u00f2 non accade - ha detto il patriarca di Mosca e di tutta la Russia - i genitori tradiscono il loro compito pi\u00f9 importante: educare le giovani generazioni. Anzitutto, durante l\u2019infanzia e l\u2019adolescenza, c\u2019\u00e8 bisogno soprattutto del consiglio dei genitori, del loro sostegno, del loro amore dei genitori e allo stesso tempo del loro rigore\u201d. Kirill, riferisce il portale del Patriarcato di Mosca, ha aggiunto che internet, la televisione, gli altri media e la comunicazione hanno un forte impatto sulla coscienza di un bambino, e la cura e l\u2019attenzione dei genitori potranno essere d\u2019aiuto per i figli, trascorrendo molto tempo fuori casa, a scuola, con gli amici. Inoltre per il patriarca, se nell\u2019infanzia e nell\u2019adolescenza \u00e8 richiesta una certa disciplina, nella fase successiva \u00e8 la preghiera dei genitori al Dio a far da guida ai figli, oltre ad un dialogo amorevole. Nella sua omelia il patriarca ha spiegato poi che l\u2019educazione di Giuseppe e Maria ricevuta da Ges\u00f9 ha certamente influenzato il suo carattere umano, i suoi pensieri umani. \u201cSappiamo che nel Signore Ges\u00f9, la natura divina e la natura umana sono unite indistintamente e inseparabilmente - ha proseguito Kirill - cio\u00e8 l\u2019Uomo rimane un Uomo, ma in nessun modo si distacca dal principio Divino in una persona. E dopotutto, la natura umana del Salvatore era bellissima, come notiamo dal Vangelo. Nel linguaggio abituale era una persona amabile e meravigliosa\u201d. Il patriarca ha anche precisato che tutto ci\u00f2 che accade durante l\u2019infanzia, in un modo o nell\u2019altro, si manifesta negli anni successivi della vita di una persona, pertanto, i genitori, prima di tutto, devono porsi pi\u00f9 e pi\u00f9 volte domandarsi se stanno facendo il meglio per i loro figli, se stanno trasmettendo loro la propria esperienza di vita, la propria fede. Infine Kirill ha chiesto l\u2019intercessione di San Giuseppe perch\u00e9 possa ispirare i genitori nell\u2019educazione dei figli e perch\u00e9 l\u2019amore nelle famiglie possa essere rafforzato. (TC)\n11 gennaio - SIERRA LEONE In costruzione una nuova chiesa a Freetown\nCresce il numero dei fedeli a Freetown, in Sierra Leone, tanto da aver bisogno di una nuova chiesa, attualmente in costruzione: il luogo di culto \u2013\n[riporta l\u2019agenzia Aci Africa](https://www.aciafrica.org/news/2612/sierra-leones-new-church-building-a-response-to-growing-number-of-parishioners-salesians) \u2013 \u00e8 afferente alla parrocchia locale intitolata a Sant\u2019Agostino ed affidata ai Salesiani. \u201cCon l'aumento del numero dei parrocchiani e delle dimensioni della comunit\u00e0 \u2013 informano i religiosi di Don Bosco - abbiamo intrapreso un progetto in pi\u00f9 fasi per espandere la chiesa precedente, ormai obsoleta\". La nuova struttura accoglier\u00e0 centinaia di parrocchiani e da luned\u00ec al gioved\u00ec ospiter\u00e0 attivit\u00e0 giovanili, destinate a circa 150 ragazzi. Previsto anche l\u2019avvio di servizi didattici per le scuole materne ed elementari gestite dalla stessa parrocchia. Non mancano, tuttavia, le difficolt\u00e0 economiche: \u201cPe completare il progetto \u2013 spiegano i salesiani \u2013 occorrono finanziamenti, necessari all\u2019acquisto di finestre e porte ed alla realizzazione di lavori di pavimentazione, pittura, idraulica ed elettricit\u00e0\u201d. Di qui, l\u2019appello a donatori e persone di buona volont\u00e0, affinch\u00e9 contribuiscano generosamente all\u2019opera. Da ricordare che i salesiani sono in missione nel Paese africano da almeno due decenni, sempre accanto ai giovani, soprattutto agli ex bambini-soldato, per contribuire alla loro riabilitazione. Punto nevralgico dell\u2019opera salesiana \u00e8 il Centro \u201cDon Bosco Fambul\u201d: situato a Freetown, il luogo \u00e8 divenuto, nel tempo, una delle principali organizzazioni di assistenza all\u2019infanzia a livello nazionale, poich\u00e9 offre cibo, vestiti, aiuti di emergenza, alloggi, opportunit\u00e0 educative, consulenze a lungo termine e supporto per il ricongiungimento familiare. Il Centro aiuta anche ragazze che hanno subito ogni tipo di abuso o che vivono in situazioni di prostituzione, mentre un programma educativo e di sostegno psico-sociale \u00e8 stato pensato per i detenuti del carcere di Pademba. Inoltre, una linea telefonica gratuita, attiva 24 ore su 24, offre consulenza ai bambini in difficolt\u00e0. (IP)\n11 gennaio - GIORDANIA Incontro on line fra il re Abdullah II e il patriarca latino di Gerusalemme Pizzaballa\nIl Patriarcato latino e le altre Chiese di Gerusalemme svolgono un importante ruolo per l\u2019unit\u00e0 dei gerosolimitani, che \u00e8 la chiave per mantenere l\u2019armonia interreligiosa e preservare lo status quo storico e legale nella Citt\u00e0 Santa. Lo ha detto il re di Giordania Abdullah II, custode hascemita dei luoghi sacri cristiani e islamici a Gerusalemme, nel corso di un incontro on line con il patriarca latino di Gerusalemme, Pierbattista Pizzaballa, in visita ufficiale in Giordania dal 7 gennaio. Re Abdullah II si \u00e8 congratulato anzitutto con monsignor Pizzaballa per la sua nomina a patriarca augurandogli buon lavoro e ha poi ribadito il suo sostegno al Consiglio delle Chiese di Gerusalemme, che promuove la moderazione, preserva le propriet\u00e0, le dotazioni e le istituzioni della Chiesa ed \u00e8 impegnato nella salvaguardia della presenza cristiana in Terra Santa. Il sovrano ha inoltre ricordato i legami profondi con Papa Francesco e il Vaticano, i principi reciproci a sostegno della pace e della moderazione e il rifiuto della violenza e ha riaffermato la responsabilit\u00e0 globale a sostegno dei rifugiati e delle comunit\u00e0 ospitanti in tutto il mondo. Da parte sua, il patriarca latino di Gerusalemme, ha elogiato l\u2019impegno del re nella salvaguardia dei luoghi santi cristiani a Gerusalemme, in linea con la Custodia hascemita dei luoghi santi cristiani e islamici della citt\u00e0, ha sottolineato i forti legami tra il Patriarcato latino di Gerusalemme e la Giordania e ha espresso apprezzamento per l\u2019attenzione del Paese verso i bisognosi e i rifugiati. (TC)\n11 gennaio - ITALIA Ora di religione. Presidenza CEI: strumento essenziale di dialogo e conoscenza EMBARGO ORE 11.00\nL\u2019insegnamento della religione cattolica consente di \u201cconoscere e contestualizzare in un\u2019ottica pi\u00f9 ampia la storia culturale del nostro Paese e del mondo intero, attraverso le idee che la religione cristiana ha prodotto\u201d e offre agli studenti la possibilit\u00e0 di \u201cconfrontarsi con le domande profonde della vita\u201d: lo scrive la Presidenza della Conferenza episcopale italiana (Cei), in un messaggio diffuso in vista della scelta che, entro il 25 gennaio, gli studenti e i genitori sono chiamati a compiere relativamente alla cos\u00ec detta \u201cora di religione\u201d per l\u2019anno scolastico 2021-2022. \u201cL\u2019insegnamento della religione cattolica \u2013 sottolinea la nota - si pone proprio nell\u2019orizzonte degli interrogativi esistenziali, che sorgono anche nei nostri ragazzi\u201d. E in tempo di pandemia da Covid-19, che \u201cci sta ponendo di fronte problemi inediti per l\u2019umanit\u00e0 \u2013 affermano i vescovi italiani - pensiamo che le generazioni future potranno affrontare meglio anche le sfide nel campo dell\u2019economia, del diritto o della scienza se avranno interiorizzato i valori religiosi gi\u00e0 a scuola\u201d. Al contempo, la Cei ribadisce che una solida preparazione nell\u2019ambito religioso consente di \u201capprezzare il mondo guardando oltre le apparenze, di non accontentarsi delle cose materiali puntando piuttosto a quelle spirituali, di confutare le false superstizioni escludendo ogni forma di violenza in nome di Dio, di allenarsi al dialogo sempre rispettoso dell\u2019altro, di formare una coscienza matura imparando a crescere tenendo conto degli altri e soprattutto dei pi\u00f9 deboli\u201d. Per questo, i presuli si dicono sicuri del fatto che \u201cl\u2019alleanza educativa stretta tra genitori, studenti e insegnanti di religione cattolica consenta di vivere il tempo della scuola come un\u2019occasione di reale formazione delle nuove generazioni in modo sano e costruttivo, per il bene dei nostri ragazzi e della nostra societ\u00e0\u201d. (IP)\n11 gennaio ESWATINI Nuova ondata di #coronavirus: sospese Messe pubbliche\nL\u2019aumento dei contagi da Covid-19 in Eswatini (gi\u00e0 Swaziland) ha costretto la diocesi di Manzini a sospendere le celebrazioni con concorso di popolo: lo rende noto la Chiesa locale\n[in una nota](https://www.facebook.com/CatholicDioceseOfManzini/photos/pcb.1792891620870312/1792891507536990), sottolineando che la decisione \u00e8 in linea con il divieto di riunioni e assembramenti, emesso dal governo. \u201cTutte le celebrazioni liturgiche \u2013 scrive il vescovo locale, Monsignor Jos\u00e9 Luis Ponce de Le\u00f3n \u2013 devono essere celebrate in presenza solo dei sacerdoti, senza la partecipazione fisica dei fedeli\u201d. Al contempo, il presule incoraggia i cattolici a \u201cpregare in casa e negli ambienti privati\u201d, perch\u00e9 \u201cla preghiera \u00e8 l\u2019unica arma che abbiamo contro il \u2018nemico\u2019 rappresentato dal Covid-19\u201d. \u201cPrendiamoci tutti cura di noi stessi e del nostro prossimo\u201d, ribadisce il vescovo. Il presule esprime, poi, la sua solidariet\u00e0 alle famiglie colpite dal lutto a causa della pandemia e ricorda: \"N\u00e9 la morte, n\u00e9 la vita, n\u00e9 altro potr\u00e0 separarci dall'Amore di Cristo\". A tal proposito, si sottolinea che per la celebrazione di esequie c\u2019\u00e8 una deroga che permette la partecipazione dei familiari pi\u00f9 stretti del defunto, sempre in osservanza delle direttive governative. Ai sacerdoti ed ai religiosi diocesani, invece, il vescovo di Manzini raccomanda di tenere viva la comunicazione e la vicinanza ai fedeli grazie all\u2019ausilio del telefono e delle tecnologie digitali, limitando gli spostamenti allo stretto necessario. Da ricordare che in Eswatini, al 7 gennaio, sono stati segnalati 234 nuovi casi di coronavirus, portando cos\u00ec il totale dei contagi a 10.773, tra cui 268 decessi. Le nuove misure restrittive del governo, entrate in vigore l\u20198 gennaio, saranno valide per le prossime due settimane. (IP)\n11 gennaio - POLONIA Al via le celebrazioni per centenario della consacrazione del Paese al Sacro Cuore di Ges\u00f9\n\u201cNel momento in cui nuvole scure si radunano sulla nostra patria e sulla nostra Chiesa, gridiamo come tuoi discepoli sorpresi da una tempesta in mare: Signore, salvaci, perch\u00e9 stiamo morendo\u201d: con questa invocazione, il 27 luglio 1920 la Conferenza episcopale polacca (Kep) implorava l\u2019aiuto di Dio di fronte all\u2019avanzata dell\u2019Armata Rossa e consacravano il Paese al Sacro Cuore di Ges\u00f9. Il mese successivo, l\u2019esercito polacco riusc\u00ec a sconfiggere le forze armate russe, nonostante l\u2019inferiorit\u00e0 numerica, riportando una vittoria militare passata alla storia come \u201cIl miracolo sulla Vistola\u201d, dal nome del fiume polacco che fu scenario della battaglia. A cento anni da quel momento storico, ieri, domenica 10 gennaio, nella Basilica del Sacro Cuore di Ges\u00f9 di Cracovia,\n[sono state inaugurate le celebrazioni ufficiali della ricorrenza](https://episkopat.pl/inauguracja-obchodow-100-rocznicy-poswiecenia-polski-najswietszemu-sercu-pana-jezusa/). I festeggiamenti si concluderanno il prossimo 11 giugno, con un nuovo atto di consacrazione della Polonia al Sacro Cuore di Ges\u00f9. La cerimonia sar\u00e0 presieduta dal presidente della Kep, Monsignor Stanis\u0142aw G\u0105decki, alla presenza di membri dell\u2019episcopato e in collegamento con tutte le parrocchie nazionali. La Santa Messa di ieri, invece, \u00e8 stata guidata da padre Jaros\u0142aw Paszy\u0144ski, Provinciale dei Gesuiti della Polonia meridionale, il quale nella sua omelia ha sottolineato che \"Ges\u00f9 vuole che andiamo a Lui e plasmiamo i nostri cuori per seguire il suo esempio, affinch\u00e9 sperimentiamo il fatto che siamo i figli prediletti del Padre\". In preparazione all\u2019evento di giugno, \u00e8 stato redatto un apposito sussidio di preghiera e sono stati organizzati convegni, incontri di preghiera e diversi concerti. Prevista anche la pubblicazione di un album speciale dedicato alla devozione del Sacro Cuore di Ges\u00f9. Tutte le cerimonie in programma saranno fruibili attraverso il canale YouTube della Basilica di Cracovia e sul rispettivo sito Internet [www.bazylikaserca.pl](http://www.bazylikaserca.pl/) (IP)\n10 gennaio - KENYA #coronavirus Il Consiglio Nazionale delle Chiese chiede un rafforzamento delle misure di sicurezza nelle scuole\nIl Consiglio Nazionale delle Chiese del Kenya (NCCK), in una dichiarazione diffusa il 7 gennaio, e firmata dal segretario generale, il reverendo Chris Kinyanjui - riporta la Cisa -, ha chiesto al governo di rafforzare le misure di sicurezza nelle scuole, per proteggere la salute degli studenti, rientrati negli istituti scolastici il 4 gennaio, in questo tempo di pandemia. \u201cEsortiamo il governo a velocizzare il pagamento e la consegna dei banchi acquistati l'anno scorso \u2013 si legge nella dichiarazione - e a facilitare la costruzione delle aule\". Il Consiglio ha richiesto inoltre gli amministratori scolastici di \u201cpermettere agli studenti, le cui vite sono state sconvolte durante la pandemia, specialmente alle ragazze che sono rimaste incinte o sono state trascinate in matrimoni precoci, di riprendere lo studio\". Ha voluto ricordare poi ai genitori e ai tutori \u201dche la riapertura delle scuole non significa la fine della pandemia\u201d, pregandoli di continuare a rispettare le misure di prevenzione. \u201cIn questo modo - ha continuato -, preverremo tutti insieme una terza ondata di contagi da Covid-19\". Il Consiglio si \u00e8 detto pronto ad offrire strutture ecclesiastiche a quelle scuole che dovessero avere bisogno di pi\u00f9 spazio per le aule e a dare sostegno spirituale a tutti gli istituti in questo momento cos\u00ec difficile. \u201cAnche il nostro clero e i nostri professionisti sono pronti e disposti a fornire sostegno spirituale e psicosociale a studenti e insegnanti - si legge nella nota - per consentire loro di affrontare le misure di contenimento della pandemia\". Infine, il Consiglio Nazionale delle Chiese ha espresso preoccupazione per l'aggravarsi della crisi nel settore della sanit\u00e0 e ha esortato il governo a rispondere alle preoccupazioni degli operatori sanitari. (AP)\n10 gennaio - PORTOGALLO ACS: Cresce la minaccia terroristica in Africa\nAiuto alla Chiesa che soffre, in una nota del segretariato portoghese della fondazione pontificia, lancia un allarme sulla preoccupante situazione vissuta in diversi Paesi del Sahel e nel nord del Mozambico, a Cabo Delgado, una regione sotto il violento attacco di gruppi armati che affermano di appartenere all'autoproclamato Stato islamico (Daesh), avvertendo che la \"minaccia terroristica sta crescendo\" in Africa. ACS ricorda che per tutto il 2020 si \u00e8 assistito ad \"un notevole aumento della violenza\" a Cabo Delgado, \"con persone decapitate, villaggi e citt\u00e0 caduti nelle mani dei jihadisti e molte persone rapite\", negli attacchi iniziati nell'ottobre 2017. Si parla di \"pi\u00f9 di duemila morti\u201d e di \u201cpi\u00f9 di 600 mila sfollati interni\". In questo contesto, a novembre, la fondazione internazionale ha deciso di sostenere le diocesi mozambicane che accolgono gli sfollati, e \"cercano di alleviare le sofferenze e i traumi\" di queste popolazioni, \"con un aiuto d'emergenza di 100.000 euro\", ha spiegato Regina Lynch, responsabile del Dipartimento Progetti ACS Internazionale. \"Hanno bruciato chiese e distrutto conventi e hanno anche rapito due suore. Ma quasi nessuno ha prestato attenzione a questo nuovo focolaio di terrore e violenza jihadista in Africa, che sta colpendo tutti, sia cristiani che musulmani\u201d ha commentato la Lynch. \u201cSperiamo - ha concluso - che ci sia finalmente una risposta a questa crisi nel nord del Mozambico, in nome dei pi\u00f9 poveri e dei pi\u00f9 abbandonati\". (AP)\n10 gennaio - PER\u00d9 Arcidiocesi di Cusco: si apre oggi l\u2019Anno Missionario di Iniziazione alla Vita Cristiana\nSi apre oggi, domenica 10 gennaio, solennit\u00e0 del Battesimo di Ges\u00f9, nella Basilica Cattedrale di Cusco, l\u2019Anno Missionario di Iniziazione alla Vita Cristiana. Monsignor Richard Daniel Alarc\u00f3n Urrutia, arcivescovo metropolita di Cusco, sulla pagina web dell\u2019Episcopato, ha sottolineato l\u2019importanza che avr\u00e0 questo 2021 per la formazione dei fedeli come discepoli missionari di Ges\u00f9 Cristo. Quest'anno missionario richiamer\u00e0 l\u2019attenzione sul processo di formazione cristiana dei bambini, degli adolescenti, dei giovani e degli adulti. Tutti i battezzati \u2013 ha affermato - saranno chiamati a questo impegno di essere discepoli missionari di Ges\u00f9 Cristo. Il presule ha esortato, dunque, tutti i religiosi, cos\u00ec come tutti gli operatori pastorali laici che contribuiscono all'evangelizzazione della Chiesa a Cusco, nelle diverse aree pastorali e nelle rispettive parrocchie, a partecipare con gioia, ottimismo e speranza a questo Anno Missionario di Iniziazione alla Vita Cristiana, invitando i parroci della sua comunit\u00e0 a celebrare l\u2019apertura nella loro Messa domenicale, secondo le loro possibilit\u00e0, con i gruppi pastorali della loro parrocchia. Inoltre, aderendo all'iniziativa di Papa Francesco, che ha dichiarato il 2021 \"Anno di San Giuseppe\", il pastore della Chiesa di Cusco ha annunciato che sar\u00e0 proprio il Santo, il Patrono dell'Iniziazione alla vita cristiana, considerando che \u00e8 stato Giuseppe a formare ed educare il bambino Ges\u00f9 alla fede. (AP)\n10 gennaio - COLOMBIA Crescita dei contagi. La Chiesa si adegua alle misure restrittive imposte dal Governo\nDinanzi alla grave situazione pandemica, e seguendo le linee guida stabilite dai Ministeri della Salute e dell'Interno, la Conferenza episcopale colombiana, attraverso padre Jorge Enrique Bustamante Mora, direttore dei Dipartimenti di Dottrina e Promozione dell'Unit\u00e0 e del Dialogo, - si legge sulla pagina web dell\u2019Episcopato -, ha invitato i fedeli a rispettare le misure stabilite dai leader locali e li ha sollecitati ad innalzare continue e ferventi preghiere a Dio, affinch\u00e9 con la sua misericordia si riesca presto a superare il difficile momento che stiamo vivendo. Il sacerdote ha ricordato che \u201cspetta a ciascun vescovo nella sua rispettiva giurisdizione, secondo le misure adottate dalle autorit\u00e0 locali, determinare le procedure da seguire e fornire l'accompagnamento spirituale a tutta la comunit\u00e0\". Alla luce di tutto questo, monsignor Luis Jos\u00e9 Rueda Aparicio, arcivescovo di Bogot\u00e1 e Primate di Colombia, in un comunicato rivolto ai sacerdoti della sua giurisdizione, ha dato istruzioni di chiudere le porte delle chiese in vista del crescente numero di contagi, secondo le disposizioni emanate dal Governo nazionale e dall'ufficio del sindaco della capitale del Paese. Le chiese, chiuse da gioved\u00ec 7 gennaio a mezzanotte, fino a marted\u00ec 12 gennaio alle 4 del mattino, potranno essere riaperte, in seguito, solo in luoghi non sottoposti a rigorosa quarantena. Per quanto riguarda i funerali, - ha spiegato il presule -, questi potranno continuare ad essere celebrati nel rispetto dei protocolli di biosicurezza gi\u00e0 stabiliti dall'arcidiocesi. Monsignor Rueda Aparicio ha invitato infine i sacerdoti a prendersi cura di se stessi e della salute di tutto il popolo e ad offrire la loro cura pastorale e le celebrazioni eucaristiche attraverso i mezzi digitali, \"affinch\u00e9 tutti i fedeli si sentano accompagnati e rafforzati spiritualmente in questo tempo di confinamento\". (AP)\n9 gennaio - PORTOGALLO #coronavirus L\u2019arcivescovo di \u00c9vora invita i fedeli ad un \u201cGennaio con San Giuseppe\u201d\n\"Nelle prossime domeniche di gennaio, 10, 17, 24 e 31, pregher\u00f2 nella cappella di San Giuseppe Lavoratore per l'intenzione di tutti i fedeli dell'arcidiocesi di \u00c9vora, soprattutto per la fine della pandemia, per tutti gli operatori al servizio della sanit\u00e0 pubblica e per tutti coloro che aiutano e assistono le persone pi\u00f9 fragili, soprattutto gli anziani e i malati\". Cos\u00ec ha deciso, si legge in un comunicato diffuso dall\u2019arcidiocesi di \u00c9vora, monsignor Francisco Senra Coelho. Nel rispetto delle \u201cmisure di protezione e di confinamento\", il presule ha sospeso le \"celebrazioni domenicali che erano previste nelle varie parrocchie nel mese di gennaio\u201d e ha invitato fedeli a partecipare spiritualmente alla celebrazione eucaristica attraverso i mezzi digitali. \"\u00c8 nostro dovere \u2013 ha affermato - essere proattivi nel collaborare con gli Enti Ufficiali nella promozione della salute pubblica e non rendere mai i nostri gesti parte del problema\". L\u2019arcivescovo ha espresso la volont\u00e0 di dedicare queste domeniche di gennaio a San Giuseppe, figura alla quale Papa Francesco ha consacrato questo anno speciale fino al prossimo 8 dicembre. Monsignor Francisco Senra Coelha reciter\u00e0 il Rosario ogni domenica, alle 17.00, e celebrer\u00e0 l'Eucaristia alle 17.30, concludendo con un breve momento di adorazione e benedizione del Santissimo Sacramento per tutti i malati e le loro famiglie. I momenti di preghiera saranno trasmessi online, sulla pagina Facebook e sulla pagina web dell'arcidiocesi di \u00c9vora. (TC)\n9 gennaio - PORTOGALLO La diocesi di Funchal si prepara a festeggiare quest\u2019anno i 500 anni della scelta del Santo Patrono, San Giacomo il Minore\nA 500 anni dalla scelta del Patrono, San Giacomo il Minore, la diocesi di Funchal ha annunciato, sulla sua pagina web, la creazione di una Commissione il cui scopo quest\u2019anno sar\u00e0 quello di lavorare al programma delle celebrazioni che si svolgeranno in ricordo di questo evento e di far conoscere meglio la testimonianza di vita del Santo e la sua Lettera nel Nuovo Testamento. La diocesi ha ricordato come l\u201911 giugno 1521, in un momento in cui la peste aveva decimato gli abitanti di Madeira, \"tutto il popolo di Dio, il clero e le autorit\u00e0, riuniti nella Cattedrale di Funchal, elessero San Giacomo il Minore Patrono della citt\u00e0 di Funchal e della diocesi di Funchal\". \"In segno di gratitudine\u201d, si legge nella nota, \"fu fatta la promessa di costruire una Chiesa in suo onore\" e nel \"1523, nella Cattedrale di Funchal fu promessa una processione, che attualmente si svolge - il 1\u00b0 maggio - tra la Cattedrale e la chiesa di Santa Maria Maior, chiamata il \u2018Voto di San Giacomo\u2019\". Funchal, eretta il 12 giugno 1514 con la bolla \u201cPro Excelenti praeminentia\u201d di Papa Leone X, \u00e8 suffraganea del Patriarcato di Lisbona ed \u00e8 retta dal vescovo Nuno Br\u00e1s da Silva Martins. (TC)\n9 gennaio - FRANCIA Le \u201cGiornate di Lourdes\u201d ripensate nel rispetto delle norme anti-Covid\nSi apriranno il 20 gennaio le iscrizioni per le \u201cGiornate di Lourdes\u201d in programma, in modalit\u00e0 on line, l\u201911 e 12 febbraio. All\u2019incontro, appuntamento assai atteso ogni anno da oltre 800 operatori del settore, fra cui responsabili di pellegrinaggi e professionisti del turismo religioso, sar\u00e0 dedicato il sito internet\n[www.lesjourneesdelourdes.org](http://www.lesjourneesdelourdes.org/). L\u2019iniziativa \u00e8 stata ripensata a causa dell\u2019emergenza coronavirus e tutti gli appuntamenti si svolgeranno nella chiesa di Santa Bernadette appositamente attrezzata per accogliere il pubblico che potr\u00e0 parteciparvi nelle condizioni igieniche richieste e consentire i collegamenti a distanza. Tra gli argomenti che saranno sviluppati gli orientamenti pastorali per il santuario di Lourdes, le meditazioni proposte per quest\u2019anno, l\u2019accoglienza in sicurezza dei pellegrini. Il programma definitivo sar\u00e0 diffuso nei prossimi giorni. (TC)\n9 gennaio - FILIPPINE Arcidiocesi di Cebu: al via ieri le celebrazioni della festa del Santo Ni\u00f1o\nNel rispetto dei rigidi protocolli adottati dal governo per arginare la pandemia di Covid-19, l'arcidiocesi di Cebu ha dato il via ieri, con una Messa nella cattedrale metropolitana, alle celebrazioni della festa del Santo Ni\u00f1o, la statua di Ges\u00f9 Bambino, che secondo la tradizione venne donata nel 1521 dall'esploratore portoghese Ferdinando Magellano alla Regina di Cebu, in occasione della sua conversione al cattolicesimo. I festeggiamenti, che attirano milioni di devoti, si concludono ogni anno la terza domenica di gennaio. Gli organizzatori hanno invitato i fedeli a mantenere il distanziamento fisico, a non toccare, come vuole la tradizione, la statua di Ges\u00f9 Bambino, e a presentare un \"lasciapassare\" rilasciato dai centri sanitari locali che attesti la loro negativit\u00e0 al coronavirus. A chi non presenter\u00e0 il lasciapassare sar\u00e0 negato l'ingresso in chiesa. Padre Mhar Balili, sacerdote dell'arcidiocesi, ha raccontato ad UCA News come i cattolici abbiano accettato e compreso le linee guida applicate per l\u2019occasione. \u201cSono stati molto collaborativi\" ha affermato. \u201cHanno capito perch\u00e9 abbiamo dovuto cancellare alcune attivit\u00e0\" come la processione fluviale e la danza di strada del Sinulog. \u00c8 tradizione, infatti, che la statua, la pi\u00f9 antica immagine cristiana del Paese, venga portata in processione dalla Basilica Minore, dove \u00e8 custodita, ai Santuari Nazionali di San Giuseppe e della Madonna della Regola, prima di tornare nella sua sede il mattino della domenica della festa, attraverso una grande processione fluviale. Anche se \u201ccon il Covid-19, molte cose si sono fermate, il virus non ci impedir\u00e0 mai di esercitare la nostra fede e la devozione al Santo Ni\u00f1o \" ha concluso padre Balili. (AP)\n9 gennaio - MAURITIUS Cardinale Piat: \u201cNel 2021, \u00e8 in gioco il futuro di tutti. Lavorare per il bene comune\u201d\nIn questo 2021 \u201c\u00e8 in gioco il futuro di tutti. Dobbiamo essere capaci di ascoltarci, di pensare insieme, di cercare il bene comune del Paese e non i nostri interessi personali, siano essi economici o politici\u201d: questo l\u2019auspicio per il nuovo anno espresso dal Cardinale Maurice Piat, vescovo di Port-Louis, nelle Isole Mauritius. In un\u2019intervista rilasciata al settimanale diocesano \u201cVie catholique\u201d e\n[riportata l\u20198 gennaio sul sito web diocesano](https://www.dioceseportlouis.org/2021/01/08/le-cardinal-maurice-e-piat-notre-avenir-a-tous-est-en-jeu-il-faut-arriver-a-secouter-a-reflechir-ensemble/?), il porporato sottolinea come il Paese stia attraversando \u201cuno dei momenti pi\u00f9 difficili della sua storia\u201d, anche a causa della pandemia da Covid-19. \u201cLa nostra economia sta andando male e le prospettive non sono rosee \u2013 spiega - Mi sembra urgente che donne e uomini di esperienza e di saggezza in questa nazione, di ogni estrazione sociale e di ogni comunit\u00e0, si incontrino con le autorit\u00e0 per riflettere seriamente su come il nostro Paese possa riprendersi\u201d. Due, quindi, le strade indicate dal Cardinale Piat per uscire dalla crisi: oltre a quella della collaborazione tra popolazione e autorit\u00e0, l\u2019altra \u00e8 quella della solidariet\u00e0, che spesso \u00e8 \u201cspontanea e generosa\u201d, ma \u201cnon deve rimanere come un flash\u201d, una cosa momentanea, bens\u00ec durare nel tempo. Per mantenere vivo lo slancio solidale, dunque, il porporato suggerisce due metodi: \u201cIl primo \u00e8 quello di non praticare la solidariet\u00e0 da soli, bens\u00ec in gruppo, cos\u00ec da sostenersi fraternamente quando si incontrano le inevitabili difficolt\u00e0, valutando il cammino percorso e imparando da esso per ripartire in modo sempre pi\u00f9 appropriato\u201d. Il secondo metodo \u00e8 quello della \u201cfrequentazione della Parola di Dio, che ci invita a contemplare come Ges\u00f9 stesso ha vissuto la solidariet\u00e0 anche in mezzo alle prove peggiori\u201d. Per questo, il vescovo di Port-Louis invita i cristiani \u201ca prendere o a riprendere l\u2019abitudine di leggere il Vangelo insieme, in piccoli gruppi di amici, di vicini, di colleghi\u201d. Questo gesto apparentemente \u201csemplice, di poca importanza\u201d, in realt\u00e0 \u201c\u00e8 una vera fonte di coraggio per mantenere saldi i legami\u201d, nonostante le distanze dovute all\u2019emergenza sanitaria. E guardando proprio alla pandemia, il porporato mette in guardia: il nuovo anno \u201cnon segner\u00e0 certamente la fine di questo calvario\u201d; tuttavia l\u2019insegnamento che si pu\u00f2 trarre da questa drammatica esperienza \u00e8 l\u2019aver compreso \u201cla grande vulnerabilit\u00e0 della nostra economia e la fragilit\u00e0 delle nostre fonti di reddito\u201d e, di conseguenza, \u201cl\u2019aver imparato a vivere pi\u00f9 sobriamente e a sperimentare in prima persona che si pu\u00f2 essere felici con una vira semplice\u201d. Al contempo, il Cardinale Piat esprime apprezzamento per tutta la creativit\u00e0 messa in atto dalle parrocchie in tempo di pandemia e per la grande adesione, riscontrata tra i fedeli, alle tante iniziative di solidariet\u00e0, come se \u201clo shock inaspettato del Covid-19 avesse risvegliato il meglio in molte persone\u201d. L\u2019auspicio del vescovo di Port-Louis \u00e8 che tutto questo \u201cnon sia solo un successo isolato, bens\u00ec l\u2019inizio di un nuovo modo di vivere\u201d, rafforzati anche da \u201cuna vita di fede che non si accontenta pi\u00f9 della mera frequentazione della Messa domenicale, ma si nutre maggiormente dell\u2019ascolto della Parola di Dio\u201d e della sua importante risonanza \u201cin questi tempi difficili\u201d. (IP)\n9 gennaio - ITALIA Sant\u2019Egidio chiede alle istituzioni la disponibilit\u00e0 di strutture per i senzatetto e avvia una raccolta di aiuti in tutta la penisola\nLa Comunit\u00e0 di Sant\u2019Egidio lancia un appello perch\u00e9 in tutta l\u2019Italia venga avviata una raccolta straordinaria di aiuti per quanti vivono in strada. Dopo la morte a Roma, il 6 gennaio scorso, di un senza fissa dimora nei pressi della stazione Termini, davanti ad un albergo chiuso a causa dell\u2019emergenza Covid, la Comunit\u00e0 di Sant\u2019Egidio chiede che vengano aperti edifici pubblici e alberghi. Dall\u2019inizio di novembre sono 7 i senzatetto morti in strada nella capitale, per Sant\u2019Egidio un numero inaccettabile che chiama direttamente in causa le istituzioni. \u201cL\u2019inverno, quest\u2019anno, arriva nel cuore di una pandemia non risolta che ha aggravato la condizione di chi vive per strada accentuandone l'isolamento - si legge in un comunicato della Comunit\u00e0 di Sant\u2019Egidio -. Di fronte al freddo \u2026 occorre agire in fretta scavalcando l\u2019ordinaria, colpevole, burocrazia che dispensa gli aiuti con il contagocce. Basta pensare che, agli 800 posti letto offerti durante tutto l\u2019anno, il comune di Roma \u00e8 riuscito finora ad aggiungerne solo alcune decine in pi\u00f9 per l\u2019inverno, mentre la Caritas e le altre associazioni accolgono complessivamente 1.700 persone, cio\u00e8 il doppio\u201d. Per i circa 3mila senza fissa dimora che, a Roma, passano ancora la notte all\u2019aperto, Sant\u2019Egidio chiede alle istituzioni - con un piano coordinato dalla prefettura - la disponibilit\u00e0 immediata di edifici e stabili di pronto utilizzo, del Comune o dello Stato, nonch\u00e9 di alberghi e altre strutture attualmente chiuse per il Covid-19, con appositi contributi per i proprietari, e una sinergia con la societ\u00e0 civile che in questi mesi ha mostrato generosit\u00e0 negli aiuti a chi \u00e8 pi\u00f9 fragile. La Comunit\u00e0 di Sant\u2019Egidio, che, oltre all\u2019accoglienza ordinaria, ha aperto il mese scorso, per l\u2019ospitalit\u00e0 notturna, la chiesa di San Calisto a Trastevere e ha avviato alcuni progetti (tra cui \u201cHousing First\u201d e \u201cRiparto da casa\u201d) per fornire risposte alloggiative alle persone fragili e ai senza dimora, invita le istituzioni ad avviare iniziative simili. Invita inoltre a partecipare alle iniziative della Comunit\u00e0, promosse in tutta la penisola, sia donando coperte, sacchi a pelo e accessori di lana nei centri di raccolta, sia unendosi di persona alle distribuzioni in programma. (TC)\n9 gennaio ITALIA Dall\u20198xmille della CEI segni di speranza per il Centrafrica\n\u201cSegni di speranza in un contesto difficile e di sofferenza\u201d: cos\u00ec,\n[in una nota](https://www.chiesacattolica.it/con-l8xmille-segni-di-speranza-nel-centrafrica-segnato-dalla-violenza/), Don Leonardo Di Mauro, responsabile del Servizio della Conferenza episcopale italiana (Cei) per gli interventi caritativi a favore dei Paesi del Terzo Mondo, definisce i progetti avviati in Centrafrica grazie al contributo dell\u20198xmille. \u201cAttraverso questi fondi \u2013 spiega \u2013 la Chiesa italiana riesce ad essere presente e a farsi prossima a tante persone che hanno bisogno d\u2019aiuto e che sono spesso dimenticate\u201d. Ad esempio, vicino Bangui, con l\u2019aiuto dei Frati Carmelitani Scalzi, \u00e8 nata la \u201cScuola Agricola Carmel\u201d che a novembre ha aperto le porte a una quarantina di giovani che vogliono diventare piccoli imprenditori agricoli. Ma l\u20198xmille aiuta concretamente anche l\u2019Ospedale pediatrico della capitale centrafricana, gestito dal 2018 dall\u2019Opera San Francesco Saverio C.U.A.M.M. e che opera non solo per garantire assistenza medica alla popolazione, ma anche per migliorare le competenze del personale medico e sanitario locale. Intanto, il contesto sociale e politico del Paese africano fa registrare numerose tensioni, dopo le elezioni parlamentari e presidenziali del 27 dicembre scorso. I risultati provvisori indicano vincitore il presidente uscente, Faustin-Archange Touadera, ma il processo elettorale ha visto scontri armati, saccheggi e atti di guerriglia sul territorio. \u201cDiversi gruppi ribelli \u2013 spiega padre Federico Trinchero, missionario a Bangui - hanno seminato paura in numerose citt\u00e0\u201d dove \u201cnon \u00e8 stato possibile votare, sia perch\u00e9 il materiale elettorale non \u00e8 arrivato, sia perch\u00e9 i cittadini sono stati minacciati e quindi non si sono recati ai seggi\u201d. Il timore del religioso, quindi, \u00e8 che ora si apra \u201cun periodo buio di non facile soluzione\u201d. Da ricordare che la drammatica situazione del Centrafrica \u00e8 stata al centro dell\u2019appello del Papa lanciato [al termine dell\u2019Angelus del 6 gennaio](http://www.vatican.va/content/francesco/it/angelus/2021/documents/papa-francesco_angelus_20210106.html), Solennit\u00e0 dell\u2019Epifania del Signore: \u201cSeguo con attenzione e preoccupazione gli eventi nella Repubblica Centrafricana \u2013 ha detto il Pontefice mercoled\u00ec scorso - dove si sono recentemente svolte le elezioni, con le quali il popolo ha manifestato il desiderio di proseguire sulla via della pace. Invito perci\u00f2 tutte le parti a un dialogo fraterno e rispettoso, a respingere l\u2019odio ed evitare ogni forma di violenza\u201d. (IP)\n9 gennaio - REGNO UNITO Migliaia di cristiani in fuga dal Libano. Padre Chlouk ad ACS: \u201cIl numero dei cristiani sta diminuendo di giorno in giorno\u201d\nPadre Jad Chlouk, parroco della cattedrale maronita di San Giorgio a Beirut, in un\u2019intervista rilasciata ad Aiuto alla Chiesa che Soffre Regno Unito, ha raccontato come centinaia di migliaia di cristiani stiano cercando di lasciare il Libano dopo l'esplosione nell\u2019area portuale della capitale dello scorso 4 agosto, suscitando timori per il futuro della Chiesa. I media libanesi hanno riferito, infatti, che dopo l'esplosione, sono state presentate migliaia di domande all\u2019ufficio immigrazione. \"Le statistiche mostrano che pi\u00f9 di 380.000 richieste di immigrazione sono state presentate alle ambasciate dell'UE e dei Paesi del Nord America - ha affermato Padre Chlouk -, e che la maggior parte di esse provenivano da cristiani, che purtroppo ora si sentono come estranei nel loro Paese d'origine\u201d. \"Di conseguenza, il numero dei cristiani nel Paese \u2013 ha continuato il sacerdote - sta diminuendo di giorno in giorno, e questo sta influenzando negativamente la situazione e causando ancor pi\u00f9 pressione in quelli che rimangono, in una condizione in cui potrebbero presto soffrire perch\u00e9 perseguitati\u201d. Padre Chlouk ha sottolineato come in tutto il Medio Oriente il numero dei cristiani sia crollato. L'Iraq aveva 1,5 milioni e mezzo di cristiani prima del 2003, e ora potrebbero essere meno di 150 mila. La Siria, a met\u00e0 del 2017, ne contava meno di 500.000, - in calo rispetto a 1,25 milioni prima dell'inizio della guerra civile nel 2011. \"Questa non \u00e8 una teoria cospirativa \u2013 ha precisato iil sacerdote -, questa \u00e8 la realt\u00e0 di cui siamo stati testimoni con i nostri vicini pi\u00f9 prossimi, tra cui Siria, Iraq, Palestina e Giordania\". Il sacerdote ha, infine, concluso con una nota di ottimismo. \u201cNonostante tutto \u2013 ha affermato -, guardiamo al futuro con speranza, perch\u00e9 sappiamo che nostro Signore Ges\u00f9 Cristo \u00e8 il padrone della storia, e che nelle sue mani giace tutta la nostra storia e la nostra vita\". (AP)\n9 gennaio - PORTOGALLO Nuove restrizioni anti-Covid fanno slittare al Santuario del Rosario gli \u201cIncontri in Basilica\u201d. Al via i video sulla mostra \u201cVolti di Fatima\u201d\nIn Portogallo, rinviato a data da destinarsi, a causa del nuovo stato d\u2019emergenza causato dalla pandemia di Covid-19, il primo dei cinque \u201cIncontri in Basilica\u201d che si sarebbe dovuto svolgere domani alle 15.30 al Santuario di Nostra Signora del Rosario di Fatima. Con l\u2019entrata in vigore di ulteriori restrizioni sono previste limitazioni alla circolazione tra i comuni e il coprifuoco dalle 13 nel fine settimana. L\u2019incontro, inserito nell\u2019ambito del primo anno del Ciclo Pastorale triennale \u201cCome Maria, portatori di gioia e di amore - Lodate il Signore, che rialza i deboli\u201d, prevedeva una riflessione di padre Ricardo Freire sul tema \u201c\u2018Giovane, io ti dico, alzati\u2019: il Dio che risuscita i deboli e d\u00e0 la vita\u201d e un concerto d\u2019organo di Ant\u00f3nio Mota. Con le nuove disposizioni cambia anche l\u2019orario liturgico del santuario: cancellate tutte le celebrazioni serali, viene mantenuto il Rosario delle 18.30 e delle 21.30, trasmesso in diretta. L\u2019ultima Messa, il sabato e la domenica, sar\u00e0 celebrata alle 11 nella Basilica della Santissima Trinit\u00e0. Le misure imposte dallo stato di emergenza in vigore da ieri, si sono rese necessarie perch\u00e9 il comune di Our\u00e9m \u00e8 entrato a far parte dell\u2019elenco dei comuni ad alto rischio di contagio da Covid-19 e saranno valide fino alla mezzanotte del 15 gennaio. Intanto il vescovo di Leiria-Fatima, il cardinale Ant\u00f3nio Augusto dos Santos Marto, ha dato il via al primo di una serie di video sulla mostra \u201cVolti di Fatima: fisionomie di un paesaggio spirituale\u201d dedicata alla storia della cittadina portoghese e allestita al Santuario di Nostra Signora del Rosario. Ogni primo mercoled\u00ec del mese, sui social network del Santuario, un video illustrer\u00e0 una sezione dell\u2019esposizione e saranno anche proposte riflessioni su temi di attualit\u00e0. \u201cSiamo tutti consapevoli che questa terribile pandemia ha avuto un forte impatto sull\u2019umanit\u00e0 e ha quindi trasformato anche il panorama culturale e spirituale in cui viviamo - afferma il cardinale dos Santos Marto -. Questa pandemia ci ha portato a vivere una profonda esperienza di vulnerabilit\u00e0, fragilit\u00e0 e precariet\u00e0 della nostra vita, della nostra salute, dei nostri beni materiali ... della nostra stessa condizione umana\u201d. Per il porporato lo \u201cshock esistenziale\u201d generato dalla pandemia \u201cinvita e provoca alla dimensione trascendente della vita\u201d, in una \u201capertura della mente al Mistero di Dio\u201d, dove l\u2019uomo trova \u201cla Luce per vita\u201d. In tale contesto, per il vescovo di Leiria-Fatima il messaggio di Fatima \u00e8 \u201cun nuovo cammino di speranza per l\u2019umanit\u00e0\u201d. Evocando poi la \u201ccultura dell\u2019incontro\u201d, cui Papa Francesco fa riferimento nell\u2019enciclica Fratelli Tutti, il cardinale dos Santos Marto rileva che la pandemia ha fatto maturare anche la \u201cnecessit\u00e0 di una nuova fraternit\u00e0\u201d e dunque di una \u201ccultura della cura\u201d. Per il porporato la pandemia ha evidenziato anche le disuguaglianze sociali, con le sue prime vittime fra i pi\u00f9 fragili, vulnerabili e poveri, e per questo indica la cura degli altri come via per la pace. \u201cLa cultura della cura \u00e8 chiamata a costruire la vera pace, che crea armonia. Pace con se stessi, con gli altri, con Dio e con il creato\u201d conclude il vescovo di Leiria-Fatima. La mostra \u201cVolti di Fatima\u201d, \u00e8 stata allestita grazie ai contributi di collezioni private e istituzionali e del Museo del Santuario di Fatima; \u00e8 visitabile fino al 15 ottobre 2022, ed \u00e8 divisa in due sezioni. Nella prima vengono resi noti i volti della storia della Cova da Iria, a cominciare dai tre veggenti, sono esposte inoltre opere dedicate alla fisionomia artistica e diverse fotografie dei protagonisti di Fatima, dei pellegrini e degli oggetti offerti dai papi al Santuario. Nella seconda sezione viene proposto, invece, un viaggio centrato sulla fede attraverso \u201cfisionomie spirituali\u201d, ossia i \u201cvolti che Fatima presenta ai volti che la visitano\u201d. La mostra culmina con una riflessione sulla condizione umana dal punto di vista della fede, in un dialogo tra arte antica e contemporanea che solleva diversi interrogativi sulla fragilit\u00e0 umana, e si chiude con un arazzo che presenta Cristo come Signore della Storia, in un\u2019epifania sottotitolata con un estratto dall\u2019ultima enciclica Fratelli tutti. (TC)\n9 gennaio - URUGUAY Commissione Famiglia e vita su aborto in Argentina: \u00e8 il pi\u00f9 grande genocidio di tutti i tempi\n\u201cDenunciamo il pi\u00f9 grande genocidio di tutti i tempi, che si sta diffondendo nel mondo con l'infanticidio nel grembo materno, approvato e promosso dallo Stato\u201d: con toni fermi e netti, la Commissione Famiglia e vita della Conferenza episcopale dell\u2019Uruguay (Ceu) commenta la legalizzazione dell\u2019aborto in Argentina, varata dal Senato di Buenos Aires lo scorso 30 dicembre.\n[In una lunga nota a firma del suo presidente, Monsignor Alberto Sanguinetti Montero](https://iglesiacatolica.org.uy/comunicado-de-la-comision-familia-y-vida-de-la-ceu-ante-aprobacion-de-ley-que-libera-aborto-en-argentina/), la Commissione argomenta la riflessione suddividendola in due parti: nella prima, ribatte punto per punto alle motivazioni che hanno portato all\u2019approvazione della normativa in Argentina; mentre nella seconda si sofferma su considerazioni pi\u00f9 generali riguardanti la tutela del diritto alla vita. In primo luogo, dunque, la Ceu sottolinea come la nuova legge \u201ccrei il diritto all\u2019aborto\u201d, ossia \u201clegalizzi il diritto di uccidere un essere umano indifeso\u201d, andando di fatto \u201ccontro il diritto alla vita\u201d che ogni essere umano ha. Inoltre, le condizioni di partenza per l\u2019interruzione volontaria di gravidanza (Ivg) in Argentina sono i casi di stupro e il rischio per la vita della madre. Ma poi, notano i vescovi dell\u2019Uruguay, si fa riferimento alla \u201csalute integrale della persona incinta\u201d, definendola come \u201clo stato completo di benessere fisico, mentale e sociale e non solo l\u2019assenza di malattie o infermit\u00e0\u201d. In che significa, spiega la Ceu, che \u201cnon ci sono limiti\u201d: \u201cQualsiasi situazione che la persona in gravidanza ritenga dannosa per se stessa pu\u00f2 essere utilizzata per abortire\u201d. In secondo luogo, la Ceu sottolinea che la nuova legge \u201climita i diritti dei genitori\u201d nei confronti dei figli adolescenti dai 13 ai 16 anni, poich\u00e9 i primi non possono opporsi alle decisioni dei secondi, se questi ultimi hanno dato il loro consenso all\u2019aborto. In ogni caso, se c\u2019\u00e8 un evidente disaccordo, \u201c\u00e8 il medico a decidere, mentre dopo i 16 anni, gli adolescenti possono agire senza nemmeno informare i genitori\u201d. Un ulteriore limite, deplorano i presuli di Montevideo, viene posto in campo educativo, perch\u00e9 la legge prevede che \u201cl\u2019insegnamento dell\u2019aborto come un diritto venga imposto a tutti gli studenti di ogni et\u00e0\u201d. Di qui, la riflessione che apre la seconda parte della nota: \u201cRifiutiamo totalmente l\u2019idea che sia un diritto uccidere un essere umano nel grembo materno \u2013 scrivono i vescovi \u2013 La rifiutiamo perch\u00e9 nega il diritto alla vita e la respingiamo come ingiusta e falsa\u201d. La normativa argentina, infatti, disconosce l\u2019art. 3 della Dichiarazione Onu dei diritti umani, in cui si afferma che \u201cogni individuo ha diritto alla vita, alla libert\u00e0 e alla sicurezza della persona\u201d, nonch\u00e9 l\u2019art. 4 della Convezione americana sui diritti umani, la quale sancisce che \u201cogni persona ha diritto al rispetto della propria vita\u201d \u201cdal momento del concepimento\u201d. Per questo, i presuli di Montevideo parlano di \u201cgenocidio\u201d e lanciano un forte appello affinch\u00e9 si continui a lavorare per \u201caiutare soprattutto i pi\u00f9 deboli, a partire dai nascituri e dalle donne che hanno difficolt\u00e0 fisiche, psicologiche, economiche e spirituali a dare alla luce i loro figli\u201d. Non solo: i vescovi chiedono sostegno per \u201cle madri che hanno abortito e per tutti coloro che hanno postumi fisici, psichici e spirituali conseguenti alla loro partecipazione alla Ivg\u201d. Soprattutto, la Ceu esorta ad \u201caccompagnare le nuove generazioni con un'educazione alla verit\u00e0, alla virt\u00f9, alla generosit\u00e0 e all'amore che valorizzi l'altro, anche il nascituro\u201d, affinch\u00e9, \u201ccon una corretta formazione umana, sessuale e familiare, siano in grado di prendersi cura della vita umana\u201d. L\u2019aborto, infatti, \u201cnon aiuta nessuno\u201d, \u00e8 \u201ciniquo\u201d, come sono inique sono \u201cle leggi che lo difendono e lo impongono socialmente e culturalmente\u201d, rivelando \u201cla corruzione della ragione e del potere che non ammettono altra verit\u00e0 se non l\u2019interesse individuale o di un gruppo\u201d e provocando \u201cl\u2019evidente declino della giustizia\u201d. L\u00e0 dove, infatti, \u201cla volont\u00e0 prevale sulla ragione\u201d, viene minata \u201cla legittimit\u00e0 del sistema democratico che viene trasformato in uno strumento di ingiustizia\u201d. Su questo punto in particolare i vescovi dell\u2019Uruguay insistono, ribadendo che \u201cnon \u00e8 vero che se una legge \u00e8 stata approvata, allora va apprezzata: resta sempre una legge ingiusta, anche se votata\u201d. Se fosse vero il contrario, infatti, \u201callora la legge sulla schiavit\u00f9 sarebbe valida\u201d. Auspicando, poi, \u201cun rinnovamento pi\u00f9 virtuoso e pi\u00f9 nobile della societ\u00e0\u201d, la Ceu ricorda che \u201cl\u2019umanesimo senza Dio finisce per essere anti-umano perch\u00e9 non si basa sulla verit\u00e0, sulla rettitudine morale e sulla dignit\u00e0 della persona umana\u201d. A tal proposito, i vescovi scrivono: \u201cNon accettiamo in alcun modo che la testimonianza dei credenti e la ragione illuminata dalla fede non siano riconosciute come fonte di conoscenza legittima, mentre si pu\u00f2 imporre un pensiero unico che rifiuta la verit\u00e0 e poggia sulla volont\u00e0 del potere\u201d. Pertanto, la Chiesa cattolica dell\u2019Uruguay chiama al \u201criconoscimento della dignit\u00e0 di ogni essere umano fin dal suo concepimento\u201d, un riconoscimento \u201cbasato sulla legge naturale e su Dio Creatore\u201d. La lunga nota episcopale si conclude con una preghiera al Signore affinch\u00e9 \u201capra i nostri occhi all\u2019impegno per la vita e la salvezza di tutti\u201d. (IP)\n9 gennaio - COLOMBIA Rinnovamento Carismatico Cattolico: 39.mo Congresso Nazionale della Giovent\u00f9\nDa ieri fino al 10 gennaio \u2013 si legge su ACIPRENSA -, si svolge il 39.mo Congresso Nazionale della Giovent\u00f9, con il motto \"Rimanete nel mio amore\", promosso dal Rinnovamento Carismatico Cattolico (CCR) in Colombia, in unione con l'arcidiocesi di Bogot\u00e0 e le diocesi di Engativ\u00e1 e Fontib\u00f3n. L\u2019evento, trasmesso online, a causa della diffusione della pandemia di coronavirus, ha permesso a migliaia di giovani di tutto il Paese di riunirsi per pregare, formarsi e condividere la loro fede in Cristo. Rafael Beltr\u00e1n, coordinatore del Servizio diocesano di comunicazione del CCR di Engativ\u00e1, ha riferito che tutti i giovani che hanno aderito all\u2019evento hanno la possibilit\u00e0 di partecipare virtualmente alle Messe, all'adorazione eucaristica, alla formazione, alle testimonianze, agli eventi musicali e agli incontri tra le comunit\u00e0, tra le altre cose, dalle ore 18.00 alle ore 22.00 del 9 e 10 gennaio. Al Congresso Nazionale della Giovent\u00f9 \u2013 ha spiegato Beltr\u00e1n - partecipano, tra gli altri, monsignor Francisco Antonio Nieto, vescovo di Engativ\u00e1, monsignor Luis Jos\u00e9 Rueda Aparicio, arcivescovo di Bogot\u00e1 e Primate di Colombia, padre Diego Jaramillo, pioniere del CCR in Colombia e in America Latina e presidente del Minuto de Dios, e i gruppi musicali di \"La Tribu\", \"Estaci\u00f3n Cero\" e \"JHS\". Il primo \"Incontro nazionale della giovent\u00f9\" si svolse a Cali dal 19 al 22 luglio 1979 per iniziativa dei dirigenti locali del Rinnovamento Carismatico Cattolico. La manifestazione si tenne per un altro anno e poi fu sospesa per riprendere nel 1985, quando pi\u00f9 di duemila giovani provenienti da tutto il Paese si riunirono nella citt\u00e0 di Bogot\u00e0. Da allora l'evento si \u00e8 svolto annualmente e \"senza interruzioni\" nel mese di gennaio, con la partecipazione di pi\u00f9 di cinquemila persone ogni anno. Quest\u2019anno l'evento viene trasmesso in diretta dal canale Cristovisi\u00f3n, dal Minuto de Dios Broadcasting Network, dal canale Youtube del Catholic Media Network, dalla pagina Facebook del Congresso Nazionale della Giovent\u00f9 e dalla pagina Facebook del CCR di Engativ\u00e1. (AP)\n9 gennaio - BOSNIA ED ERZEGOVINA A Lipa 900 sfollati in ripari di fortuna: Caritas e Acli avviano una raccolta fondi per inviare legna da ardere\nGli sfollati del campo di Lipa, sulle alture della Bosnia ed Erzegovina, a pochi chilometri dal confine con la Croazia, vivono sotto ripari di fortuna da 17 giorni. Almeno 900 persone - tutti uomini, richiedenti asilo, provenienti per lo pi\u00f9 da Pakistan e Afghanistan - dopo l\u2019incendio, il 23 dicembre, della tendopoli che li ospitava, sono senza acqua, n\u00e9 elettricit\u00e0, n\u00e9 servizi igienici. Lo denuncia in un comunicato la Caritas Ambrosiana, che, in collaborazione con Caritas Italiana, Istituto Pace Sviluppo e Innovazione (IPSIA) delle Acli e il network delle Caritas locali, si \u00e8 attivata in questa emergenza migratoria sulla rotta balcanica dal 2015. Attualmente i profughi sono costretti a scaldarsi accendendo piccoli fal\u00f2, non hanno vestiti adeguati e scarpe per affrontare l\u2019inverno e possono contare solo su un pasto al giorno fornito dalla Croce Rossa. In queste gravissime condizioni umanitarie, Caritas Ambrosiana, Caritas Italiana, IPSIA, hanno deciso un intervento di urgenza e nei giorni scorsi sono arrivati i primi sei camion carichi di legna da ardere. La fornitura continuer\u00e0 nelle prossime settimane per tutto il tempo che sar\u00e0 necessario a superare l\u2019inverno. Per sostenere questo sforzo \u00e8 partita una raccolta fondi. \u201cNon \u00e8 la soluzione al problema, ma \u00e8 la sola cosa che in questo momento \u00e8 possibile fare per permettere a queste persone almeno di sopravvivere\u201d sottolinea Luciano Gualzetti, direttore di Caritas Ambrosiana, che si \u00e8 impegnata, in questi anni sia con programmi di emergenza (distribuzione di aiuti umanitari ai migranti in transito o in sosta) sia con interventi pensati per il medio periodo (allestimento di strutture per accoglienza diffusa, creazione di una mensa per preparare pasti caldi per l\u2019inverno) e soprattutto avviando attivit\u00e0 psico-sociali con personale qualificato e l\u2019invio di decine di volontari durante l\u2019estate. I militari dell\u2019esercito bosniaco stanno allestendo nuove tende che dovrebbero garantire una sistemazione meno precaria. Tuttavia non sono al momento previsti n\u00e9 allacciamenti idrici n\u00e9 collegamenti con la rete elettrica, che sarebbero fondamentali per affrontare i prossimi mesi invernali e assicurare standard igienico sanitari minimi, soprattutto in questo periodo in cui la pandemia di Covid-19 richiede maggiori precauzioni per prevenire i contagi. Nata come soluzione transitoria, Lipa avrebbe dovuto trasformarsi in un campo ufficiale. Ma il Cantone e la Municipalit\u00e0 si sono opposte alla decisione del Consiglio dei ministri di Sarajevo rifiutandosi di dare corso ai lavori di adattamento necessari per assicurare una sistemazione dignitosa ai 1500 ospiti. Una presa di posizione che ha spinto l'International Organization for Migration (IOM) a ritirarsi dalla gestione. Tra l\u2019altro, nemmeno un trasferimento a Bihac pare al momento un\u2019opzione praticabile per il no del sindaco della cittadina e delle autorit\u00e0 del Cantone di Una Sana. Lo scorso 22 dicembre, la popolazione ha bloccato e rimandato indietro i minibus di migranti in arrivo da Lipa organizzati dal governo. Nei giorni scorsi, lo stesso presidio ha impedito l\u2019accesso al campo anche agli operatori umanitari di IPSIA e Caritas. Secondo l\u2019IOM quella in Bosnia ed Erzegovina \u00e8 una crisi civile, politica e istituzionale che sta generando una catastrofe umanitaria. Ad oggi sarebbero almeno 3mila le persone senza un posto dove stare; una situazione aggravata dai violenti respingimenti alla frontiera della polizia croata denunciati anche al Parlamento Europeo che impediscono ai migranti di proseguire il loro viaggio in Europa. Caritas e IPSIA, durante il lockdown, nonostante le difficolt\u00e0 e le necessarie misure di sicurezza, non si sono fermate. Grazie ai loro operatori non \u00e8 mancata una tazza di the al \u201cCaj Corner\u201d per le migliaia di migranti confinati nella ex fabbrica \u201cBira\u201d; in occasione della Pasqua sono stati distribuiti alle famiglie, ai bambini e ai minori non accompagnati, ospitati al campo \u201cSedra\u201d kit per affrontare le rigide temperature invernali. Anche durante le festivit\u00e0 natalizie, l\u2019equipe locale ha distribuito giocattoli, vestiti, scarpe e materiale scolastico sia ai bambini ospitati nei centri di accoglienza sia alle famiglie bosniache in difficolt\u00e0 a causa della pandemia. (TC)\n9 gennaio - REGNO UNITO Terzo lockdown. Vescovi: chiese restano aperte perch\u00e9 sono sicure e offrono servizio essenziale\n\u201cLe chiese sono un luogo sicuro e il servizio che offrono \u00e8 essenziale\u201d: cos\u00ec la Conferenza episcopale di Inghilterra e Galles risponde a chi si chiede come mai, nel momento in cui il Regno Unito \u00e8 entrato nel terzo lockdown da Covid-19, i luoghi di culto restino aperti per la preghiera individuale e le celebrazioni comuni. La risposta arriva attraverso\n[una nota a firma di Monsignor John Sherrington, vescovo ausiliare di Westminster](https://www.cbcew.org.uk/bishop-on-role-of-catholic-churches-during-current-lockdown/). \u201cLe chiese sono autorizzate ad aprire per la preghiera e il culto secondo quanto previsto dalla pi\u00f9 recente legislazione nazionale e dalle direttive del governo \u2013 spiega il presule - La sicurezza di esse \u00e8 stata affermata dalla Public Health England (Phe)\u201d, a riconoscimento dell\u2019efficacia \u201cdei grandi sforzi compiuti nell'implementare le procedure sanitarie richieste\u201d e nello stabilire le condizioni pi\u00f9 sicure possibili. Al contempo, Monsignor Sherrington sottolinea che le chiese cattoliche \u201cstanno dando un contributo significativo alla resilienza personale e alla forza interiore delle persone, particolarmente necessarie in questo momento\u201d. Molte di esse, infatti, sono \u201ccentri in cui viene offerto un sostegno essenziale soprattutto a coloro che ne hanno pi\u00f9 bisogno e che vanno ben oltre le comunit\u00e0 di fede\u201d. Ci\u00f2 include \u201cla regolare fornitura di cibo, la cura dei senzatetto e l'essere un luogo di pace e di riflessione sicuro per molti le cui condizioni di vita sono limitate\u201d. Inoltre, \u201ccon l\u2019attuazione del programma di vaccinazione \u2013 spiega il vescovo ausiliare di Westminster \u2013 tutto ci\u00f2 sar\u00e0 ancora pi\u00f9 apprezzato\u201d. Dal presule anche l\u2019impegno affinch\u00e9, \u201cin questa fase della pandemia che sta causando allarme e paura, le chiese esercitino il loro ruolo con ancora maggiore diligenza per garantire la sicurezza e la continuit\u00e0 del servizio\u201d. Ai sacerdoti si raccomanda, in particolare, di ricordare ai fedeli che l\u2019obbligo di partecipare alla Messa domenicale \u00e8 attualmente sospeso e di vigilare affinch\u00e9 \u201csiano mantenuti i pi\u00f9 alti standard di sicurezza\u201d in tutte le parrocchie, il che significa \u201cil mantenimento del distanziamento sociale, una routine costante di pulizia e la considerazione delle circostante personali del clero e dei fedeli\u201d. Tutti fattori che, spiega il presule, possono portare alla \u201criduzione dell\u2019orario di apertura e del numero di persone ammesse al culto comunitario\u201d. \u201cRiconosciamo la paura e l\u2019ansia che la nuova variante del virus ha suscitato \u2013 conclude la nota \u2013 e siamo consapevoli del fatto che tutti dobbiamo fare attenzione, rispettando le normative della sanit\u00e0 pubblica\u201d. Allo stesso tempo, i vescovi inglesi riconoscono che \u201cl\u2019isolamento sta avendo un effetto molto dannoso sulle persone\u201d, contro il quale \u201cil ruolo delle chiese \u00e8 stato riconosciuto come positivo, in nome del bene comune\u201d. Infine, il pensiero grato dei presuli va anche ai cappellani che operano negli ospedali e nelle comunit\u00e0, fornendo sostegno spirituale ai malati e al personale sanitario. Sulla stessa linea si pone, in una seconda nota, [l\u2019Ufficio del portavoce dell\u2019Arcivescovo di Westminster](https://www.cbcew.org.uk/mayor-calls-for-closure-of-places-of-worship-in-greater-london/), il Cardinale Vincent Nichols, che risponde alla richiesta presentata dal sindaco di Londra, Sadiq Khan, al premier Boris Johnson, affinch\u00e9 vengano chiusi tutti i luoghi di culto. \u201cLe nostre chiese sono sicure, \u00e8 nostra responsabilit\u00e0 seguire le linee-guida della sanit\u00e0 pubblica, stabilite dal governo\u201d, il quale \u201criconosce che la pratica regolare della fede in Dio \u00e8 una fonte consolidata di resilienza personale e di servizio dedicato a coloro che ne hanno bisogno\u201d. \"Non ci sono prove che le Chiese siano luoghi in cui il contagio si stia diffondendo \u2013 si legge ancora nella nota - Continueremo ad attenerci alle regole e a lavorare con l\u2019esecutivo per garantire la sicurezza di tutti coloro che vengono nelle nostre chiese per la preghiera individuale e per partecipare al culto pubblico\". (IP)\n9 gennaio RD CONGO 10 gennaio, diocesi di Butembo-Beni promuove colletta per vittime di violenza\nSi terr\u00e0 domani, domenica 10 gennaio, Solennit\u00e0 del Battesimo del Signore,\n[la speciale colletta promossa dalla diocesi di Butembo-Beni](https://www.aciafrica.org/news/2605/plans-underway-in-dr-congos-butembo-beni-diocese-to-raise-funds-for-victims-of-violence), nella Repubblica democratica del Congo, in favore delle vittime di violenza. Da molto tempo, infatti, la regione, situata nel Nord Kivu, \u00e8 al centro di un drammatico conflitto tra ribelli e forze governative. Secondo gli ultimi dati diffusi dalla ogn Cepadho (Centro Studi per la promozione della pace, la democrazia e i diritti dell\u2019uomo), luned\u00ec 4 gennaio a Beni sono stati massacrati almeno 22 civili, che si sommano ad altri 22 uccisi il 31 dicembre 2020 a Tingwe e Kamungu. Vittime che allungano la lista delle oltre 3mila persone che, dal 2014, hanno perso la vita nella regione a causa degli scontri. La decisione di indire una speciale colletta \u00e8 stata presa dal vescovo locale, Monsignor Melchis\u00e9dech Sikuli Paluku, al termine di un incontro con i parroci; la raccolta si terr\u00e0 dalla prima alla quarta Messa del giorno in tutte le chiese diocesane. \u201cCos\u00ec facendo \u2013 spiega il presule \u2013 i fedeli potranno tradurre in azioni concrete la solidariet\u00e0 per le vittime espressa attraverso la preghiera\u201d. \u201cSiamo tutti fratelli e sorelle \u2013 sottolinea il vescovo \u2013 Ed \u00e8 giunto il momento della condivisione, requisito fondamentale per ogni cristiano\u201d. Dal presule anche l\u2019allarme sulle condizioni degli sfollati, costretti alla fuga da Beni per mettere in salvo la propria vita: una situazione che ha lasciato \u201cquasi vuote\u201d le parrocchie locali. I sopravvissuti si sono trasferiti, infatti, a Kasindi e a Butembo, lasciando disabitata una parte della diocesi. Monsignor Paluku lancia poi l\u2019esortazione alla preghiera, affinch\u00e9 si ponga fine alle violenze e si giunga alla pace e alla riconciliazione. Il ricavato delle offerte verr\u00e0 consegnato ai funzionari della Caritas che lo useranno per portare assistenza alle vittime e agli sfollati. (IP)\n9 gennaio - ZAMBIA Vescovi deplorano uso della violenza da parte delle forze dell\u2019ordine\n\u201cCondanniamo con la massima fermezza l'uccisione di due cittadini da parte della polizia\u201d:\n[lo scrive la Conferenza episcopale in Zambia (Zccb)](http://amecea.blogspot.com/2021/01/zambia-bishops-decry-police-brutality.html) in una nota diffusa dopo che, il 24 dicembre, due persone sono morte durante una manifestazione di protesta. Nello specifico, la popolazione si era radunata davanti al Comando delle forze di sicurezza di Lusaka, dove il leader dell\u2019opposizione ed esponente del Partito unito per lo Sviluppo nazionale, Hakainde Hichilema, veniva interrogato. Tra i principali sfidanti del presidente in carica, Edgar Lungu, alle prossime elezioni previste per agosto, Hichilema \u00e8 stato ascoltato dalle forze dell\u2019ordine per alcuni chiarimenti su una compravendita avvenuta vent\u2019anni fa. Negli scontri tra polizia e manifestanti, alcuni testimoni affermano di aver visto le forze dell\u2019ordine sparare direttamente sulla folla, mentre i poliziotti dichiarano che le due persone sono rimaste uccise dopo che erano stati sparati gas lacrimogeni per disperdere i manifestanti. Dal suo canto, la Zccb sottolinea come le forze di sicurezza abbiano agito \u201ccontro il loro mandato principale, che \u00e8 quello di salvaguardare la vita dei cittadini, indipendentemente dalla loro affiliazione politica, sociale, culturale e religiosa\u201d. Ribadendo che il Paese deve essere guidato secondo \u201ci princip\u00ee della democrazia, tra cui la libert\u00e0 di assemblea, parola, manifestazione e accesso all\u2019informazione\u201d, i presuli esortano \u201ccoloro che hanno la responsabilit\u00e0 di proteggere tali diritti a non compiere abusi, seminando gravemente la disgregazione\u201d nazionale. Di qui, la richiesta avanzata dai vescovi al presidente Lungu affinch\u00e9 \u201cresti super partes e fornisca al Paese una vera leadership, quanto mai necessaria\u201d, garantendo \u201cche le disposizioni della Costituzione vengano rigorosamente rispettate da tutte le istituzioni di governo, comprese le forze di polizia\u201d. I presuli domandano, inoltre, al Capo dello Stato di \u201cassicurare che venga immediatamente avviata un'indagine dettagliata per accertare chi sia la persona che ha dato l'ordine di sparare, con un uso eccessivo della forza, e chi sia l'ufficiale che ha eseguito l'ordine\u201d, in modo che i colpevoli vengano perseguiti a norma di legge. Anche il Ministero degli Interni e il Comando centrale di polizia vengono chiamati in causa: a loro, la Zccb chiede di accertarsi che, tra gli agenti addetti alla sicurezza nazionale, \u201cvi sia un alto livello di professionalit\u00e0 che includa la consapevolezza di come agire davanti a cittadini disarmati e pacifici, svolgendo il proprio compito senza attendere ordini da parte degli schieramenti politici\u201d. E a tal proposito, i partiti vengono esortati dalla Chiesa cattolica ad \u201cagire sempre entro i limiti della legge e ad usare un linguaggio costruttivo\u201d per il bene del Paese. \u201cVi invitiamo ad essere canali e strumenti della pace di Dio \u2013 concludono i vescovi, rivolgendosi ai leader politici \u2013 Non chiudete la porta al dialogo, ma siate pronti ad impegnarvi, in modo genuino, nella riconciliazione nazionale\u201d. (IP)\n9 gennaio - GIORDANIA Visita ufficiale del patriarca Pizzaballa nel Regno hascemita\nIl patriarca latino di Gerusalemme Pierbattista Pizzaballa \u00e8 in visita in Giordania fino al 21 gennaio. La sua \u00e8 la prima visita ufficiale nel Regno hascemita come 10\u00b0 patriarca della diocesi latina di Gerusalemme, che comprende Giordania, Palestina, Galilea e Cipro. Monsignor Pizzaballa \u00e8 arrivato gioved\u00ec scorso, riferisce il portale Abouna, e ha presieduto una celebrazione eucaristica nella chiesa di Nostra Signora di Nazareth a Sweifieh. Oggi il patriarca si \u00e8 recato nel luogo del battesimo di Ges\u00f9 ed \u00e8 stato accolto dal ministro del Turismo e dell\u2019Antichit\u00e0 Nayef Al-Fayez. Nel corso di una conferenza stampa organizzata dal Centro cattolico di studi e media (CCSM), il direttore Rif'at Bader ha ricordato che quest\u2019anno ricorre il 21.mo anniversario dell\u2019inizio del pellegrinaggio cristiano nei tempi moderni al sito del battesimo Ges\u00f9, ma che, data l\u2019emergenza coronavirus, le celebrazioni sono state consentite a un numero limitato di persone. Monsignor Pizzaballa ha poi celebrato la Messa nella chiesa del Battesimo, sulla riva del fiume Giordano, e nella sua omelia ha ricordato il significato spirituali e umano del battesimo di Ges\u00f9 che ha segnato l\u2019inizio della sua missione pubblica. Ha poi incoraggiato i fedeli a non scoraggiarsi di fronte alle difficolt\u00e0 provocate dalla pandemia e ha esortato a vivere pienamente ogni giorno, come ha fatto Ges\u00f9 Cristo. \u201cIn questi tempi difficili, dobbiamo consolidare la preghiera in famiglia - ha detto poi monsignor Pizzaballa - migliorare i nostri rapporti familiari e imparare cosa richiede l\u2019arte della disciplina a casa. Chiediamo anche a noi stessi, ognuno secondo le proprie circostanze, cosa richiede a noi il Signore Onnipotente ora. In altre parole, dobbiamo anche crescere in saggezza e grazia davanti a Dio e davanti al popolo\u201d. Il patriarca ha concluso la sua omelia pregando per i malati e per coloro che lavorano per preservare la salute dei cittadini sotto la guida del Re Abdullah II Ben Al Hussein. Al termine della Messa, il segretario generale del vicariato latino di Amman, padre Imad Alamat, ha espresso apprezzamento per gli tutti sforzi che a livello istituzionale, ecclesiastico, turistico e mediatico sono stati fatti per l\u2019organizzazione del pellegrinaggio al sito del battesimo di Ges\u00f9 e ha rivolto particolari ringraziamenti al principe Ghazi Ben Mohammad, presidente del Consiglio di fondazione del Sito del Battesimo, e all\u2019amministrazione del sito. In questi giorni il patriarca incontrer\u00e0 autorit\u00e0 politiche, fedeli e rappresentanti delle Chiese fraterne, musulmani, esponenti della societ\u00e0 civile. Nel suo discorso di benvenuto, il vicario patriarcale latino per la Giordania, monsignor William Shomali, ha evidenziato che la Giordania \u00e8 l\u2019area della diocesi di Gerusalemme con il maggior numero di fedeli di rito latino e con pi\u00f9 parrocchie, scuole e sacerdoti del Patriarcato. Mons. Shomali ha osservato poi che anche la Giordania sta vivendo le conseguenze della pandemia di Covid-19 e che l\u2019epidemia ha colpito pure l\u2019istruzione, l\u2019economia e il mercato del lavoro, ma ha aggiunto: \u201cLa Croce \u00e8 pesante e se la portiamo bene, ci dar\u00e0 forza e servir\u00e0 come fonte di benedizione per la Chiesa\u201d. Tra i presenti alla cerimonia religiosa c\u2019erano il patriarca emerito Fouad Twal, monsignor Salim Al-Sayegh, vescovo ausiliare emerito di Gerusalemme, monsignor Mauro Lalli, incaricato d\u2019affari della nunziatura apostolica di Giordania, diversi sacerdoti, rappresentanti di diverse istituzioni educative, religiose e tanti fedeli. (TC)\n8 gennaio - IRLANDA DEL NORD Terzo lockdown. Vescovi sospendono Messe in presenza fino al 6 febbraio\nIl Regno Unito \u00e8 entrato nel terzo lockdown provocato dalla pandemia da Covid-19 e, in particolare, dalla cos\u00ec detta \u201cvariante inglese\u201d del virus. Per questo, i vescovi cattolici dell\u2019Irlanda del Nord hanno diffuso\n[una dichiarazione](https://www.catholicbishops.ie/2021/01/07/catholic-bishops-of-northern-ireland-as-many-people-as-possible-stay-at-home-for-the-sake-of-health-life-and-the-common-good/) in cui si dicono \u201cmolto preoccupati per l'attuale grave situazione sanitaria pubblica in cui si trova il Paese\u201d. Pur riconoscendo \u201cgli sforzi di tante parrocchie che hanno lavorato per garantire che le celebrazioni con concorso di popolo fossero il pi\u00f9 possibile sicure\u201d, tuttavia i presuli sostengono \u201cil messaggio inequivocabile delle autorit\u00e0 sanitarie pubbliche affinch\u00e9 gli incontri tra le persone siano ridotti al minimo e si resti a casa il pi\u00f9 possibile, in nome della salute, della vita e del bene comune\u201d. Per questo, i vescovi nord-irlandesi annunciano che \u201cfino a sabato 6 febbraio, data soggetta a revisione alla fine di gennaio, la celebrazione dell'Eucaristia e le altre liturgie si svolgeranno senza la presenza fisica dei fedeli, con l'eccezione di matrimoni, funerali e battesimi, anch\u2019essi comunque soggetti a revisione\u201d. Le Messe verranno pertanto trasmesse in diretta streaming e le chiese rimarranno aperte per la preghiera individuale, poich\u00e9 \u201cla fede e la preghiera possono essere un enorme sostegno per le persone e la societ\u00e0 in questi tempi difficili\u201d. \u201cPrendiamo questa decisione con riluttanza \u2013 sottolineano i vescovi - consapevoli che non poterci riunire per il culto pubblico pu\u00f2 causare dolore a tutti i fedeli, ma nella speranza che questo limitato periodo di sacrificio tuteli la vita, la salute e il bene di tutti\u201d. Al contempo, la dichiarazione episcopale chiede \u201cpreghiere per gli ammalati, per le persone in lutto e per tutti coloro i cui mezzi di sussistenza sono stati particolarmente colpiti dalla pandemia\u201d, cos\u00ec come \u201cper tutti gli operatori sanitari, i cappellani e gli altri lavoratori essenziali\u201d. Infine, i vescovi ricordano che decisioni simili sono state prese anche \u201cdai leader della Chiesa d'Irlanda, della Chiesa Presbiteriana e Metodista del Paese e altre confessioni e comunit\u00e0 di fede\u201d. La dichiarazione \u00e8 a firma di Monsignor Eamon Martin, Arcivescovo di Armagh e Primate di Irlanda; Monsignor Noel Treanor, vescovo di Down e Connor; Monsignor Donal McKeown, vescovo di Derry; Monsignor Larry Duffy, vescovo di Clogher, e Monsignor Michael Router, vescovo ausiliare di Armagh. (IP)\n8 gennaio - ARGENTINA Inaugurato il Parco tematico \u201cBrochero Santo\u201d\nSi chiamava Jos\u00e9 Gabriel Brochero, ma \u00e8 passato alla storia come il \u201cCura Brochero\u201d, ovvero il \u201cparroco Brochero\u201d. Era un umile \u201cpastore che odorava di pecora, che si fece povero tra i poveri, che lott\u00f2 sempre per stare vicino a Dio e alla gente, che fece e continua a fare tanto bene come carezza di Dio al nostro popolo sofferente\u201d,\n[come lo ha definito Papa Francesco](http://www.vatican.va/content/francesco/it/letters/2013/documents/papa-francesco_20130914_beatificazione-brochero.html). Primo Santo nato e morto in Argentina, vissuto tra la fine dell\u2019800 e i primi anni del \u2018900, \u00e8 stato canonizzato nel 2016. Ed ora, all\u2019inizio del 2021, la diocesi locale di Cruz del Eje, nella Provincia di Cordoba, gli ha dedicato [un Parco tematico](https://aica.org/noticia-se-inauguro-el-parque-tematico-brochero-santo). Inaugurato il 6 gennaio ed aperto al pubblico da ieri, 7 gennaio, il luogo \u00e8 situato all\u2019interno della tenuta \u201cLa Providencia\u201d che appartiene all\u2019episcopato locale e propone, nel dettaglio, un itinerario religioso ispirato alla vita e all\u2019opera del Santo. All\u2019evento inaugurale, svoltosi alla presenza stretta delle sole autorit\u00e0 e nel pieno rispetto delle normative anti-Covid, Monsignor Hugo Ricardo Araya, vescovo di Cruz del Eje, ha ringraziato tutti coloro che hanno lavorato alla realizzazione del Parco e, \u201cascoltando il popolo, hanno saputo camminare sulle orme del Santo argentino\u201d. In particolare, la gratitudine del presule \u00e8 andata alle famiglie della zona che \u201channo saputo trasmettere, da una generazione all\u2019altra, la venerazione nei confronti del Cura Brochero\u201d. \u201cLa spiritualit\u00e0 di questo Santo \u2013 ha sottolineato Monsignor Araya \u2013 non \u00e8 quella di separare, bens\u00ec di unire: egli, infatti, mantiene in stretta unit\u00e0 corpo e anima, cielo e terra, lavoro e preghiera. Non separa, n\u00e9 contrappone\u201d. Di qui, il richiamo a fare come il Santo Brochero, colui che ha saputo \u201ccollegare la realt\u00e0 di Dio e l\u2019inviolabile dignit\u00e0 di ogni essere umano, trovando nella fede la motivazione per la promozione umana, perch\u00e9 siamo tutti figli e figlie di Dio\u201d. [Esteso su quasi due ettari di superficie](https://youtu.be/3VRH53NSSGY), il Parco tematico ha, al suo ingresso, una grande croce formata dai principali sentieri che si intersecano per circa cento metri. Al centro di essi, si innalza una colonna sormontata dall\u2019immagine del Santo. Il percorso che i pellegrini possono compiere si snoda lungo diverse strutture, come fossero delle \u201cstazioni\u201d, ciascuna di 80 metri quadri, in cui sono riprodotti, attraverso alcune statue, i momenti salienti della vita e delle opere del Cura Brochero. Tra questi, le visite ai lebbrosi e ai carcerati. In totale, per tutte le \u201cstazioni\u201d, sono state progettate e realizzate oltre 70 sculture in resina e fibra di vetro, a grandezza naturale, che riproducono non solo il Santo, ma anche i personaggi storici da lui incontrati nel corso della sua vita e della sua missione. L\u2019ultima struttura rappresenta, in modo simbolico ed ideale, l\u2019incontro tra il Brochero e Papa Francesco, che lo ha elevato agli onori dell\u2019altare. Degno di nota l\u2019arredamento utilizzato per ogni \u201cstazione\u201d, poich\u00e9 si tratta di oggetti d\u2019epoca. Particolare attenzione \u00e8 stata rivolta anche all\u2019illuminazione, per consentire ai pellegrini di calarsi pienamente in un altro secolo, aiutati anche da musiche originali e video esplicativi. Infine, rilevante \u00e8 anche la cappella a pianta circolare ospitata dal Parco, nonch\u00e9 il contesto naturalistico circostante che invita alla contemplazione e alla cura del Creato. (IP)\n8 gennaio - IRLANDA Iniziativa di \"Accord\" a sostegno del matrimonio e della famiglia in tempo di pandemia\n\u201cSe non potete parlare tra voi\u2026parlate con Accord!\u201d: cos\u00ec, con uno slogan dal forte impatto mediatico, ma anche dal forte incoraggiamento, il servizio di Pastorale matrimoniale della Chiesa cattolica irlandese, \u201cAccord\u201d, lancia la sua nuova campagna informativa. Attraverso il web, i social, la stampa e le emittenti radiofoniche locali, l\u2019organismo si propone di \u201coffrire speranza e supporto alle persone sole, alle coppie di sposi ed alle loro famiglie, soprattutto ora, in tempo di pandemia, in cui le relazioni interpersonali sono sottoposte a tensioni, ansia e stress\u201d. Tutto ci\u00f2 avverr\u00e0 attraverso una linea telefonica dedicata, chiamata \u201cLinea supporto Covid-19\u201d, rispondente al numero 015313331 dal luned\u00ec al venerd\u00ec, dalle ore 9.00 alle ore 20.00. Il costo della chiamata segue quello delle tariffe locali. \u201cLa pressione provocata dal coronavirus e le restrizioni che le persone hanno sperimentato in questi mesi \u2013 spiega Monsignor Denis Nulty, membro di \u201cAccord\u201d - hanno fatto s\u00ec che moltissimi individui, coppie e famiglie sperimentassero livelli di tensione e stress molto elevati\". Ma \u201cpoich\u00e9 i servizi di consulenza sono stati classificati come \u2018essenziali\u2019 nel Piano governativo anti-Covid\u201d, il presule incoraggia le persone in difficolt\u00e0 a contattare \u201cAccord\u201d, sia telefonicamente, sia attraverso il sito web\n[www.accord.ie](http://www.accord.ie/), per \u201cverificare la disponibilit\u00e0 di un appuntamento in presenza\u201d. Da oltre cinquant\u2019anni \u201cal fianco delle coppie che affrontano difficolt\u00e0 matrimoniali e relazionali\u201d, \u201cAccord\u201d sottolinea l\u2019importanza di \u201csensibilizzare l\u2019opinione pubblica\u201d su questo tema, soprattutto in questo periodo. Come spiega la specialista Mary Johnston, \u201cle pressioni che subiscono le coppie sposate e i loro figli variano da famiglia a famiglia e dipendono da una cattiva gestione dei conflitti, da problemi di comunicazione, da abusi e uso di sostanze tossiche, oltre che da ansia e stress\u201d. Per questo, Accord si adopera molto per \u201cil miglioramento della relazione tra i genitori\u201d, perch\u00e9 ci\u00f2 \u201cva a beneficio della qualit\u00e0 della vita dei bambini presenti in casa\u201d. (IP)\n8 gennaio - POLONIA 17 gennaio, 24.ma Giornata nazionale dell\u2019ebraismo, promossa dalla Chiesa cattolica\nCon il motto \u201cVita e morte: Io oggi pongo davanti a voi la vita e il bene, la morte e il male\u201d, tratto dal Deuteronomio (30,15), domenica 17 gennaio la Chiesa cattolica in Polonia celebra la 24.ma Giornata dell\u2019ebraismo. Quest\u2019anno, a causa della pandemia da Covid-19 e delle conseguenti misure restrittive anti-contagio, tutti gli eventi si svolgeranno in modalit\u00e0 virtuale, on line. \u201cIl tema scelto per la Giornata \u2013\n[si legge sul sito web della Conferenza episcopale polacca (Kep)](https://episkopat.pl/xxiv-ogolnopolski-dzien-judaizmu-w-kosciele-katolickim-w-polsce/) \u2013 si riferisce al 2020, all\u2019anno appena trascorso\u201d, in cui \u201cla crisi dovuta alla pandemia da coronavirus ha colpito il mondo intero in molti ambiti della vita sociale, economica ed anche spirituale\u201d. Come spiega Monsignor Rafa\u0142 Markowski, presidente della Commissione Kep per il Dialogo con l'ebraismo, \u201cla necessit\u00e0 del lungo lockdown, la chiusura dei luoghi di culto, l\u2019impossibilit\u00e0 di partecipare alla vita religiosa comunitaria, insieme alla crescente paura per la propria vita e quella dei propri cari, hanno posto e ci pongono domande sul senso di questa esperienza e, allo stesso tempo, costituiscono una sorta di prova di fede\u201d. Quest\u2019anno, la Giornata sar\u00e0 organizzata dalla diocesi di Varsavia-Praga: prima della seconda Guerra mondiale, infatti, qui erano presenti tre luoghi di culto diversi, costruiti molto vicini tra loro: la chiesa cattolica romana intitolata a San Floriano e San Michele Arcangelo; la chiesa ortodossa di Santa Maria Maddalena ed una sinagoga. Il territorio diocesano, inoltre, ha conservato molti antichi edifici e monumenti ebraici, nonch\u00e9 un grande cimitero. A presentare la Giornata nei dettagli sar\u00e0 una conferenza stampa in programma il 14 gennaio alle ore 12.00; vi interverranno, oltre al Monsignor Markowski, il vescovo di Varsavia-Praga, Monsignor Romuald Kami\u0144ski, e il Rabbino Capo in Polonia, Michael Schudrich. Le cerimonie ufficiali avranno inizio il 17 gennaio alle ore 10.00 a Brodno, quartiere di Varsavia, con una preghiera nel cimitero ebraico. Nel pomeriggio, alle ore 16.00, si terr\u00e0 una Liturgia della Parola guidata da Monsignor Kami\u0144ski, mentre alle 17.00 verr\u00e0 eseguito un concerto intitolato \u201cPer i miei fratelli e sorelle\u201d. La Giornata si concluder\u00e0 con un simposio, in programma marted\u00ec 19 gennaio, a cui interverr\u00e0 il Rabbino Capo in Polonia, insieme ad altri studiosi. Tutti gli appuntamenti saranno trasmessi sul canale YouTube \u201cSalvaNet\u201d. (IP)\n8 gennaio - BRASILE #coronavirus. Arcidiocesi di Manaus sospende celebrazioni in presenza fino al 22 gennaio\nCelebrazioni con concorso di popolo ed incontri in presenza sospesi fino al 22 gennaio:\n[lo ha deciso l\u2019Arcivescovo di Manaus, in Brasile, Monsignor Leonardo Ulrich Steiner](https://prensacelam.org/2021/01/06/la-arquidiocesis-de-manaos-suspende-las-celebraciones-y-reuniones-hasta-el-22-de-enero/), vista la gravit\u00e0 della pandemia da Covid-19 nella regione. Secondo gli ultimi dati, infatti, al 4 gennaio l\u2019emergenza sanitaria ha provocato il ricovero di 177 persone, la cifra pi\u00f9 alta dall\u2019inizio della pandemia, superiore anche ai 168 malati del 4 maggio, la data pi\u00f9 critica, finora, per i ricoveri. I reparti di terapia intensiva degli ospedali della capitale dell\u2019Amazzonia risultano, dunque, nuovamente sovraffollati. Inoltre, Monsignor Steiner informa che \u201cmolti agenti pastorali e sacerdoti risultano contagiati, il che mette in allarme tutti gli spazi diocesani\u201d. Per questo, \u00e8 necessario sospendere le celebrazioni e gli incontri in presenza, in quanto \u201cnon possiamo non prenderci cura della vita delle persone, soprattutto di quelle pi\u00f9 vulnerabili\u201d. Da ricordare che il governo locale, il 2 gennaio, aveva decretato la chiusura, per 15 giorni, di tutte le attivit\u00e0 non essenziali. Il provvedimento non includeva le chiese, alle quali si permetteva di restare aperte, bench\u00e9 al 30 per cento della loro capienza. Ma di fronte all\u2019impennata di contagi e consapevole del fatto che \u201cil metodo pi\u00f9 efficace per contenere la diffusione del virus \u00e8 l\u2019isolamento delle persone e la soppressione di eventi che riuniscono molti partecipanti\u201d, l\u2019Arcidiocesi di Manaus ha sospeso le Messe con concorso di popolo, cos\u00ec da \u201ccontribuire al bene comune e, al tempo stesso, alla salvaguardia delle comunit\u00e0 ecclesiali\u201d. Le chiese restano aperte solo per l\u2019adorazione del Santissimo Sacramento e la preghiera personale, mentre le Messe e le celebrazioni verranno trasmesse on line. (IP)\n8 gennaio - SPAGNA 2 febbraio, Giornata mondiale vita consacrata. Vescovi: \u201cParabola di fraternit\u00e0 in un mondo ferito\u201d\nLa vita consacrata \u00e8 \u201cuna parabola di fraternit\u00e0 in un mondo ferito\u201d: lo scrivono i vescovi della Spagna,\n[nel messaggio diffuso in vista della Giornata mondiale della Vita consacrata](https://conferenciaepiscopal.es/wp-content/uploads/2021/01/Vida-Consagrada-Materiales-2021-1.pdf), in programma il prossimo 2 febbraio, festa della Presentazione di Ges\u00f9 al tempio. \u201cSperanza per il mondo\u201d, \u201cfermento di Cristo nell\u2019umanit\u00e0\u201d, le persone consacrate vengono ricordate dai presuli \u201ccon gratitudine\u201d ed apprezzamento per \u201cl\u2019impegno\u201d e \u201cla testimonianza\u201d che offrono al mondo. Al contempo, la Giornata vuole offrire ai consacrati stessi \u2013 sottolinea la Conferenza episcopale iberica (Cee) \u2013 una \u201coccasione propizia per rinnovare e riaccendere i sentimenti di dedizione al Signore\u201d. Citando, poi, le parole di San Giovanni Paolo II, la Cee afferma: \u201cAlle persone consacrate ripetiamo l\u2019invito a guardare al futuro con speranza, consapevoli della fedelt\u00e0 di Dio e della potenza della Sua grazia, capace di compiere meraviglie sempre nuove\u201d. La Chiesa spagnola ricorda, poi, che in questo 2021 la Giornata del 2 febbraio compir\u00e0 25 anni: fu lo stesso Papa Woyti\u0142a, infatti, ad istituirla nel 1995. \u201cQuesta data ci permette di guardare indietro \u2013 sottolineano i presuli \u2013 ma ci incoraggia anche a compiere nuovi passi in avanti, sapendo che portiamo ancora la luce del Risorto, capace di illuminare qualsiasi oscurit\u00e0, qualsiasi incertezza\u201d. Facendo riferimento al tema scelto per la ricorrenza, la Cee evidenzia come esso evochi \u201cla vocazione e la missione delle persone consacrate nella Chiesa e nella societ\u00e0, in quanto segno visibile della verit\u00e0 ultima del Vangelo e della vicinanza del Padre ad ogni essere umano\u201d. Nel mondo ferito e nel mare agitato del XXI secolo, dunque, i vescovi spagnoli esortano alla fratellanza, al riconoscimento della \u201cdignit\u00e0 di ogni persona umana\u201d, a \u201ccamminare come un\u2019unica umanit\u00e0\u201d. (IP)\n8 gennaio - MALAWI Aumentano i casi di coronavirus, i vescovi raccomandano di osservare le norme sanitarie per evitare la diffusione\nI vescovi del Malawi esprimono preoccupazione per l\u2019aumento dei casi di Covid-19 e invitano tutti ad osservare le misure di prevenzione. In una dichiarazione rilasciata oggi e di cui da notizia il portale della Conferenza episcopale, i presuli esortano clero, religiosi e laici a seguire rigorosamente le linee guida del Ministero della Salute e quelle che riguardano le celebrazioni religiose stabilite il 13 marzo dello scorso anno, che \u201ccontinuano a rimanere in vigore e devono essere rigorosamente rispettate\u201d. Nel Paese si registra una seconda ondata dell\u2019epidemia e un numero elevato di casi positivi e il sistema sanitario ha fatto sapere che i centri di isolamento stanno esaurendo gli spazi per i malati di coronavirus. Due sacerdoti e due suore delle parrocchie di San Pio e Msipe dell\u2019arcidiocesi di Blantyre e della diocesi di Dedza sono risultati positivi. I media cattolici, in collaborazione con la Commissione pastorale, sono stati invitati a trasmettere ancora messe in diretta e altri programmi che possano offrire ai fedeli approfondimenti spirituali, dato che alle riunioni pubbliche non possono prendere parte pi\u00f9 di 100 persone che devono indossare mascherine e rispettare il distanziamento sociale. I vescovi, inoltre, ribadiscono quanto indicato dalla task force per il Covid-19 istituita dalla presidenza della Repubblica che raccomanda la massima attenzione e il rigoroso rispetto delle misure sanitarie. Al 7 gennaio il Malawi ha registrato 274 nuovi casi positivi che hanno portato il numero totale di malati di Covid-19 a 1407; il totale dei casi confermati ha raggiunto quota 7611, mentre sono 203, fino ad ora, i morti. (TC)\n8 gennaio - VIETNAM Diocesi di C\u00e2n Tho avvia progetto di carit\u00e0 ispirato alla \u201ccultura della cura come percorso di pace\u201d\nHa preso spunto dal Messaggio di Papa Francesco per la 54.ma Giornata mondiale della pace - celebrata il 1\u00b0 gennaio sul tema \u201cLa cultura della cura come percorso di pace\u201d \u2013 il vescovo vietnamita di C\u00e2n Tho, Monsignor Stephanus Tri Buu Thien, per avviare\n[un progetto di carit\u00e0 e solidariet\u00e0 nei confronti dei pi\u00f9 bisognosi](https://www.ucanews.com/news/vietnam-diocese-launches-lunar-new-year-pastoral-program/90910). L\u2019iniziativa si svolger\u00e0 dal 10 al 16 febbraio, in concomitanza con il Capodanno che in Vietnam si festeggia secondo il calendario lunare e quindi, nel 2021, a met\u00e0 febbraio. Nello specifico, il presule ha esortato i fedeli ad evitare feste costose e stravaganti per donare, piuttosto, una piccola somma di denaro alle famiglie in difficolt\u00e0, supportandole anche con la vicinanza spirituale. Inoltre, le parrocchie e le congregazioni religiose locali sono state invitate a lanciare una raccolta di fondi da devolvere ai pi\u00f9 poveri, perch\u00e9 \u201cla cura degli uni per gli altri ha un ruolo importante nella costruzione di una societ\u00e0 pi\u00f9 fraterna e nella lotta contro la cultura dell'indifferenza e dello scarto\u201d. Il modello da seguire, ha ribadito Monsignor Buu Thien, \u00e8 quello del Buon Samaritano che si prodiga per aiutare il prossimo, nello spirito di una vera \u201ccultura della cura\u201d. Oltre a donazioni in denaro, il vescovo di C\u00e2n Tho ha suggerito l\u2019offerta di cibo e generi di prima necessit\u00e0 in favore dei pi\u00f9 indigenti, nonch\u00e9 \u2013 questa in particolare la richiesta avanzata ai parroci \u2013 l\u2019allestimento di alloggi momentanei per chi \u00e8 rimasto senza casa o senza un riparo. Intanto, alcune parrocchie si sono gi\u00e0 messe all\u2019opera: diverse chiese locali hanno avviato un piccolo mercato interno dove le famiglie pi\u00f9 povere possono trovare, gratuitamente, cibo, vestiario e beni necessari. Il mercato \u00e8 aperto una volta al mese ed offre un servizio gratuito anche per il taglio dei capelli. (IP)\n8 gennaio - TERRA SANTA 16-21 gennaio, Incontro on line del Coordinamento Terra Santa\nSi terr\u00e0 on line, a causa della pandemia da Covid-19, il tradizionale incontro del Coordinamento Terra Santa (Holy Land Coordination- Hlc) del quale fanno parte i vescovi di Stati Uniti, Unione Europea, Canada e Sud Africa. Obiettivo dell\u2019organismo episcopale \u00e8 quello di sostenere la Chiesa di Terra Santa attraverso la \u201cpreghiera ed il pellegrinaggio\u201d, anche grazie ad un lavoro sensibilizzazione sui cristiani di Terra Santa che i vescovi portano avanti, una volta tornati nelle rispettive nazioni, presso i rispettivi governi, ambasciatori, mass-media ed opinione pubblica. Solitamente, ogni anno, nel mese di gennaio, una rappresentanza dell\u2019Hlc si reca in visita in Terra Santa, ma quest\u2019anno l\u2019emergenza sanitaria ha costretto il Coordinamento a modificare il programma. Il prossimo incontro, il 21.mo della serie, si terr\u00e0 quindi in modalit\u00e0 digitale, attraverso varie conferenze in streaming che si svolgeranno tra il 16 e il 21 gennaio. \u00c8 prevista la partecipazione di 15 vescovi, in rappresentanza di 11 Conferenze episcopali del mondo, tra cui quella tedesca (Dbk). \u201cQuest\u2019anno \u2013\n[si legge proprio sul sito della Dbk](https://www.dbk.de/presse/aktuelles/meldung/21-internationales-bischofstreffen-zur-lage-der-christen-im-heiligen-land) \u2013 l\u2019incontro \u00e8 particolarmente importante nel contesto della situazione pandemica\u201d. Per molti cristiani che si occupano di turismo e pellegrinaggi, infatti, la diffusione del Covid-19 ha rappresentato un grave danno anche economico, impedendo il sostentamento di molte famiglie. \u201cLa gi\u00e0 difficile situazione politica e sociale \u00e8 diventata cos\u00ec ancora pi\u00f9 opprimente per il piccoli gruppi di cristiani in Terra Santa\u201d, si sottolinea ancora. Mai come in questo 2021, dunque, l\u2019incontro si prefigge lo scopo di \u201cscambiare informazioni e discutere le prospettive\u201d. Vi prenderanno parte anche il il nuovo Patriarca latino di Gerusalemme, l'Arcivescovo Pierbattista Pizzaballa, e il Nunzio apostolico nella regione, l'Arcivescovo Leopoldo Girelli. I presuli verranno inoltre \u201cinformati sulla situazione attuale nella Striscia di Gaza e discuteranno la situazione delle scuole cristiane in Terra Santa sia con i responsabili che con gli studenti\u201d, con focus specifici sul contesto educativo a Gaza. La speranza, comunque, \u00e8 che \u201cnon appena la situazione pandemica lo permetter\u00e0, preferibilmente nell'estate del 2021, una delegazione episcopale pi\u00f9 piccola si possa recare di persona in Terra Santa\u201d. \u201cL'Incontro internazionale dei vescovi \u2013 conclude la nota della Dbk - mira a rafforzare i cristiani e le Chiese in Terra Santa nel loro impegno per la giustizia, la pace e la comprensione tra i popoli e le comunit\u00e0 religiose, e a rafforzare il legame della Chiesa universale con loro\u201d. In quest\u2019ottica, l\u2019Hlc non chiede privilegi per i cristiani, ma dignit\u00e0 e rispetto dei loro diritti. Il coordinamento di questo gruppo e la relativa comunicazione \u00e8 gestita dalla Conferenza episcopale d\u2019Inghilterra e Galles. L\u2019iniziativa si svolge dalla fine degli anni \u201990. (IP)\n8 gennaio - ITALIA #coronavirus. Comunit\u00e0 Giovanni XXIII: vaccino prioritario anche per disabili\n\u201cLe persone con disabilit\u00e0 siano inserite fra le categorie prioritarie a cui somministrare il vaccino anti-Covid-19\u201d: lo chiede, in una nota, Giovanni Paolo Ramonda, presidente della Comunit\u00e0 Papa Giovanni XXIII, sottolineando come i disabili siano \u201cuna categoria a rischio dimenticata dal Piano strategico di vaccinazione\u201d. \u201cNelle nostre Case-famiglia \u2013 spiega - accogliamo centinaia di persone disabili che non possono mantenere il distanziamento da chi li assiste\u201d. Soprattutto chi \u00e8 affetto da una disabilit\u00e0 intellettiva \u201cnon \u00e8 in grado di prendersi cura della propria salute, necessita di essere sempre accompagnato o non riesce ad indossare la mascherina protettiva\u201d, esponendosi ad un maggior rischio di contagio. \u201cSi tratta di persone estremamente fragili il cui eventuale ricovero sarebbe estremamente difficoltoso\u201d, sottolinea ancora Ramonda. La preoccupazione \u00e8 anche per le famiglie \u201cche sono costrette a tenere i figli disabili a casa, separati dal mondo\u201d e \u201cquesta non \u00e8 inclusione, ma segregazione\u201d. Esprimendo, infine, apprezzamento per gli sforzi portati avanti dal governo per contrastare la pandemia, la Comunit\u00e0 esorta comunque l\u2019esecutivo ad \u201cinserire le persone disabili fra le categorie prioritarie cui somministrare il vaccino\u201d. (IP)\n8 gennaio - CROAZIA Appello di Caritas Internationalis per le popolazioni colpite dal terremoto: occorrono fondi per la ricostruzione\nServono 880mila euro per aiutare Caritas Croazia ad assicurare condizioni di vita sicure e dignitose alle persone rimaste senza casa a causa delle recenti scosse sismiche, la prima delle quali registrata il 29 dicembre con magnitudo 6,4. A lanciare l\u2019appello \u00e8 Caritas Internationalis che riferisce del lavoro di oltre duecento volontari della Caritas impegnati nella distribuzione di cibo e kit igienici mentre si elaborano piani a lungo termine. \u201cDopo il primo terremoto - afferma Suzana Borko, vicedirettrice di Caritas Croazia - la terra ha continuato a tremare ogni giorno e la gente vive in un costante stato di paura e stress. Il sisma ha interessato una vasta area di circa 2000 chilometri quadrati\u201d. Il terremoto, a circa 30 miglia a sud di Zagabria, in prossimit\u00e0 delle citt\u00e0 di Petrinja, Sisak e Glina, \u00e8 stato il pi\u00f9 forte registrato nell\u2019area negli ultimi 140 anni. \u201cVogliamo aiutare le persone a ricostruire le loro case e le loro comunit\u00e0\u201d, continua la vicedirettrice di Caritas Croazia. Il progetto Caritas, della durata di otto mesi, aiuter\u00e0 anzitutto circa 200 famiglie, fornendo alloggi prefabbricati e aiuti finanziari e tecnici, al fine di consentire alle persone di riparare le proprie abitazioni. \u201cMolte delle persone colpite nelle zone rurali preferiscono rimanere nelle vicinanze dei loro raccolti e del loro bestiame, cos\u00ec dormono nei fienili, nelle loro automobili oppure tra le macerie delle loro abitazioni - spiega Suzana Borko -. Caritas Croazia li aiuter\u00e0 a ricostruire le loro case e comunit\u00e0 in modo che possano vivere in condizioni di sicurezza e dignit\u00e0\u201d. La Caritas si concentrer\u00e0 sul sostegno dei residenti nelle aree rurali per evitare che possano essere trascurate a causa del loro isolamento geografico. Nei villaggi tra Petrinja e Glina ha subito danni fino al 90 per cento delle case, ma un\u2019ulteriore sfida consiste nel fatto che ad ogni nuova scossa le abitazioni devono essere nuovamente esaminate per verificare che siano ancora agibili. \u201cIn questo momento tanto difficile - afferma la vicedirettrice di Caritas Croazia - \u00e8 davvero miracolosa la grande solidariet\u00e0 mostrata nel nostro Paese. In moltissimi stanno inviando cibo, vestiti e materiali edili nelle zone colpite\u201d. Obiettivo primario di Caritas Croazia \u00e8 offrire alloggi dignitosi e fornire assistenza nella ricostruzione delle case. Per le donazioni \u00e8 possibile cnsultare la pagina web\n[https://www.caritas.org/donate-now/croatia-earthquake/](https://www.caritas.org/donate-now/croatia-earthquake/). (TC)\n8 gennaio - MONDO Il pastore Mateus: nella Settimana di preghiera per l\u2019unit\u00e0 dei cristiani comunit\u00e0 vicine nonostante le norme anti-Covid\nIl percorso di preghiera tracciato nell\u2019opuscolo della \u201cSettimana di preghiera per l\u2019unit\u00e0 dei cristiani\u201d, che sar\u00e0 celebrata dal 18 al 25 gennaio, \u201cpu\u00f2 aiutarci a rimanere uniti come comunit\u00e0, anche in questo momento in cui siamo obbligati a rispettare le regole del distanziamento fisico per proteggere i pi\u00f9 deboli\u201d. \u00c8 il pensiero del pastore Odair Pedroso Mateus, segretario generale aggiunto ad interim del Consiglio Mondiale delle Chiese (Wcc) e direttore della Commissione Fede e Costituzione, sull\u2019imminente appuntamento ecumenico che quest\u2019anno dovr\u00e0 adeguarsi all\u2019emergenza sanitaria coronavirus. \u201cLa preghiera spesso implica una sorta di isolamento personale, per focalizzare la nostra mente e il nostro cuore sull\u2019amore di Cristo - spiega il pastore Mateus -. Tuttavia, quando preghiamo per l\u2019unit\u00e0, entriamo in una pi\u00f9 stretta comunione con i nostri fratelli e sorelle in Cristo\u201d. Organizzata dal 1968 dal Consiglio Mondiale delle Chiese e dal Pontificio Consiglio per la promozione dell\u2019unit\u00e0 dei cristiani, la Settimana di preghiera per l\u2019unit\u00e0 dei cristiani quest\u2019anno \u00e8 stata preparata dalla\n[Comunit\u00e0 monastica femminile di Grandchamp](https://www.grandchamp.org/), in Svizzera. Le religiose, che seguono la regola di Taiz\u00e9, hanno scelto come tema \u201cRimanete nel mio amore: produrrete molto frutto (cfr Gv 15, 5-9)\u201d per esprimere la vocazione alla preghiera, alla riconciliazione e all\u2019unit\u00e0 della Chiesa e del genere umano che caratterizza la Comunit\u00e0 di Grandchamp. Sono 50 oggi le consacrate della comunit\u00e0, che conta donne di diversa et\u00e0 e tradizione ecclesiale e di differenti paesi e continenti, impegnate nella ricerca di itinerari di riconciliazione tra i cristiani, all\u2019interno della famiglia umana e nel rispetto dell\u2019intera creazione. Il tema e la redazione dei [testi della Settimana di preghiera](http://www.christianunity.va/content/unitacristiani/it/settimana-di-preghiera-per-l-unita/settimana-di-preghiera-per-l-unita-dei-cristiani-2020.html) hanno permesso alle religiose di condividere l\u2019esperienza e la sapienza della loro vita contemplativa, innestata nell\u2019amore del Signore, e di parlare del frutto di questa preghiera: una pi\u00f9 profonda comunione con i propri fratelli e sorelle in Cristo, e una maggiore solidariet\u00e0 con l\u2019intera creazione. \u201cNon \u00e8 sempre facile rimanere in Cristo, rimanere nel suo amore - afferma suor Anne-Emmanuelle Guy, della Comunit\u00e0 di Grandchamp -. La vita quotidiana nella comunit\u00e0 mi permette di mettere alla prova il mio amore per gli altri e per Dio. Come posso, infatti, affermare di amare Dio se non amo mia sorella, mio fratello, che vivono al mio fianco?\u201d. Quest\u2019anno la Settimana di preghiera per l\u2019unit\u00e0 dei cristiani si svolger\u00e0 nel rispetto delle norme anti-Covid. Sebbene la pandemia continui a diffondersi in tutto il mondo, riferisce il Consiglio Mondiale delle Chiese, sono in corso i preparativi finali per uno dei pi\u00f9 grandi eventi di preghiera del mondo che riunisce comunit\u00e0 cristiane di molte tradizioni dei cinque continenti. E se le preoccupazioni per la salute pubblica limiteranno gli incontri, l\u2019evento ecumenico offrir\u00e0 comunque alle Chiese l\u2019opportunit\u00e0 di riunirsi attorno alla preghiera. La proposta di celebrare la Settimana di preghiera per l\u2019unit\u00e0 dei cristiani dal 18 al 25 gennaio risale al 1908 ed \u00e8 di padre Paul Wattson; il motivo \u00e8 comprenderla tra la festa della cattedra di San Pietro e quella della conversione di San Paolo. Nell\u2019emisfero sud, in cui gennaio \u00e8 periodo di vacanza, le Chiese la celebrano in altre date, ad esempio nel tempo di Pentecoste (come suggerito dal movimento Fede e Costituzione nel 1926), periodo altrettanto simbolico per l\u2019unit\u00e0 della Chiesa. (TC)\n8 gennaio - LIBANO Dal Mecc sostegno ai pi\u00f9 bisognosi e alle famiglie provate dalla pandemia\nNuovi aiuti in Libano dal Consiglio delle Chiese del Medio Oriente (Mecc) alle famiglie in difficolt\u00e0 dopo la tragica esplosione nell\u2019area del porto di Beirut il 4 agosto dello scorso anno. Il Dipartimento di assistenza e soccorso - Diakonia, in collaborazione con i membri del Comitato ecumenico per il soccorso di Beirut, in rappresentanza delle Chiese di Beirut, ha distribuito buoni pasto e beni di prima necessit\u00e0 a 1625 famiglie. Il programma di aiuto in corso \u00e8 stato implementato in collaborazione con diverse organizzazioni internazionali, tra le quali The Primate's World Relief and Development Fund (PWRDF), FIDA, Emergency Relief & Development Overseas (ERDO) e Norwegian Church Aid (NCA). Altri aiuti sono stati inviati nel Monte Libano, nel Libano meridionale, ad Akkar e nella Valle della Bekaa, per l\u2019aggravarsi della crisi economica nel Paese e dell\u2019epidemia di Covid-19. Per i pi\u00f9 poveri e bisognosi il Mecc sta proseguendo la sua missione umanitaria con la fornitura di un lotto di 805 pacchi di cibo e buoni pasto. Il Consiglio delle Chiese del Medio Oriente ha raggiunto queste persone, provate dall\u2019emergenza sanitaria, grazie alla cooperazione di GM-UCC, Evangelical Lutheran Church in America (ELCA), Presbyterian Church USA (PCUSA) e Catholic Agency for Overseas Development (CAFOD). (TC)\n7 gennaio - FILIPPINE Festa del Nazareno in formato ridotto a causa della pandemia\nSar\u00e0 in formato ridotto quest\u2019anno la tradizionale Festa del Nazareno, l\u2019annuale appuntamento che i fedeli filippini celebrano il 9 gennaio. A causa della pandemia e in linea con quanto disposto con le autorit\u00e0 \u2013 riporta l\u2019agenzia dei vescovi\n[Cbcpnews](https://cbcpnews.net/cbcpnews/only-400-persons-per-mass-allowed-in-quiapo-church-on-nazarene-feast/) - non si terr\u00e0 la \u201cTraslacion\u201d, la tradizionale processione con la statua a Manila, alla quale normalmente partecipano centinaia di migliaia di fedeli. Al suo posto ci saranno 15 Messe nella Basilica minore del Nazareno, nel quartiere di Quiapo, dove \u00e8 ospitata la statua, a ognuna delle quali saranno autorizzati a partecipare un massimo di 400 fedeli. Questo permetter\u00e0 di partecipare a un totale di 6mila persone nel rispetto del distanziamento sociale. La prima Messa \u00e8 prevista alle 4.30 del mattino e sar\u00e0 presieduta da monsignor Broderick Pabillo, amministratore apostolico di Manila, mentre l\u2019ultima, alle 10.15 di sera, sar\u00e0 officiata dal rettore del santuario monsignor Hernando Coronel. Per evitare spostamenti e assembramenti saranno inoltre celebrate altre Messe nelle vicine chiese di santa Cruz, di San Sebastian e nella cappella della Nazarene Catholic School di Manila e copie dell\u2019immagine saranno portate in diverse diocesi del Paese. Dallo scorso Natale l'originale \u00e8 esposto sul balcone della chiesa di Quiapo per consentire ai fedeli di vederla ed \u00e8 stata lanciata anche una speciale app. Ogni anno sono centinaia di migliaia i devoti filippini che partecipano alla processione della statua annerita del Cristo sofferente, invocato per i suoi poteri miracolosi. Si tratta di uno degli eventi religiosi pi\u00f9 importanti nel Paese. La statua, che rappresenta Ges\u00f9 piegato sotto il peso della Croce a grandezza naturale, fu portata a Manila dal Messico dai frati dell'Ordine degli Agostiniani Recolletti il 31 maggio 1606. Posto all'inizio nella chiesa di San Giovanni Battista, il Nazareno Nero fu trasferito nella chiesa di Quiapo nel 1787. La statua \u00e8 sopravvissuta a numerosi disastri, come i grandi incendi che distrussero la chiesa nel 1791 e nel 1929 e i terremoti nel 1645 e nel 1863. La devozione suscitata dall\u2019icona incontr\u00f2 il favore della Santa Sede, che nel 1650, sotto il pontificato di Innocenzo X, istitu\u00ec canonicamente la Confradia de Jesus Nazareno. Anche Pio VII, nel XIX secolo, volle onorare il Nazareno Nero concedendo l\u2019indulgenza plenaria \u201ca chi lo prega in maniera pia\u201d. Nei secoli la sua aura miracolosa ne ha fatto uno dei simboli del popolo filippino. La festa del 9 gennaio \u00e8 preceduta da una novena di preghiera. Essa \u00e8 iniziata il 31 dicembre con Messe quotidiane nella chiesa di Quiapo presiedute da diversi vescovi. . A presiedere la Messa odierna \u00e8 stato monsignor Reynaldo Evangelista, vescovo di Imus, che ha ricordato ai fedeli che senza un\u2019autentica attenzione verso gli altri e l\u2019aiuto ai pi\u00f9 bisognosi, la devozione Cristo \u00e8 \u201cfalsa\u201d: \u201cL\u2019amore per Dio e l\u2019amore per il prossimo sono inseparabili\u201d, ha detto il presule nell\u2019 [omelia](https://cbcpnews.net/cbcpnews/black-nazarene-devotion-should-draw-faithful-to-charity-bishop/). (LZ)\n7 gennaio - ITALIA Vescovo di Assisi: dalla pandemia bisogna uscire migliori\n\u201cDalla pandemia possiamo e dobbiamo uscire migliori\u201d: lo scrive il vescovo di Assisi - Nocera Umbra - Gualdo Tadino, Monsignor Domenico Sorrentino, in\n[una lettera di auguri per il nuovo anno](http://www.diocesiassisi.it/al-via-la-seconda-visita-pastorale-del-vescovo-a-valfabbrica/), inviata ai sacerdoti ed ai religiosi della diocesi. Pensando, in particolare, alla sofferenza di chi \u00e8 stato colpito dal Covid-19, ma anche dei tanti che si trovano alle prese con problemi familiari, lavorativi ed economici, il presule sottolinea che Ges\u00f9 non ci abbandona mai: \u201cAbbiamo bisogno di prendere coscienza di quanto Egli ci stia vicino, navigando con noi e soffrendo con noi \u2013 spiega - Dobbiamo credere che, se anche navighiamo a vista, la bussola \u00e8 Lui. Dobbiamo correre da Lui, a chiederGli di calmare la tempesta\u201d. Tuttavia, Monsignor Sorrentino ribadisce che \u201cnon si tratta solo di invocare il Suo aiuto per gli scienziati, le autorit\u00e0, gli operatori impegnati a cercare soluzioni\u201d per affrontare l\u2019emergenza sanitaria; bisogna anche \u201capprofittare di questa prova per una riflessione corale, una sorta di esame di coscienza collettivo\u201d. La pandemia infatti, prosegue il vescovo, \u201cci sta facendo riflettere, ci sta ponendo il problema del senso della vita\u201d. Intanto, domani, venerd\u00ec 8 gennaio, Monsignor Sorrentino dar\u00e0 inizio alla sua seconda visita pastorale a Valfabbrica, con le comunit\u00e0 di Monteverde, Giomici e Poggio San Dionisio. La visita sar\u00e0 aperta, alle ore 12.45, dalla la celebrazione dell\u2019Ora media nella chiesa parrocchiale e proseguir\u00e0 per tre giorni, durante i quali, nel pieno rispetto delle normative anti-Covid, il presule incontrer\u00e0 sacerdoti, religiose, laici, forze dell\u2019ordine, gruppi Caritas, ministri straordinari della comunione, amministrazione comunale, membri dei consigli parrocchiali, catechisti, giovani e giovanissimi, operatori della liturgia, famiglie e comunit\u00e0. La visita si concluder\u00e0 domenica 10 gennaio, solennit\u00e0 del Battesimo del Signore, con la celebrazione eucaristica delle ore 11.00. (IP)\n7 gennaio - ASIA La Fabc lancia corso di comunicazione on line\nSi chiama Vaiscom, acronimo di Veritas Asia Insitute of Social Communication, ha sede a Manila, nelle Filippine ed afferisce all\u2019Ufficio Comunicazioni sociali (Osc) dei vescovi asiatici, membri della Fabc (Federazione delle Conferenze episcopali asiatiche). E proprio il Vaiscom, attraverso il suo sito web\n[www.vaiscom.org](http://www.vaiscom.org/), ha lanciato ieri, 6 gennaio 2021, tre corsi di comunicazione on line. La presentazione dell\u2019iniziativa \u00e8 avvenuta attraverso una conferenza virtuale svoltasi sulla piattaforma Zoom, alla quale ha preso parte il presidente dell\u2019Osc, Monsignor Roberto Mallari. \u201cLa comunicazione \u00e8 centrale per la missione della Chiesa \u2013 [ha detto il presule](https://www.ucanews.com/news/asian-bishops-launch-online-communication-courses/90912) \u2013 perch\u00e9 Dio comunica\u201d con l\u2019uomo. Obiettivo dei corsi, ha aggiunto, sar\u00e0 quello di \u201cinfondere dinamismo tra i leader pastorali in Asia, per aiutarli a acquisire le conoscenze e le competenze necessarie ad un ministero efficace\u201d. Dal suo canto, il segretario generale dell\u2019Osc, padre George Plathottam, ha evidenziato che i corsi saranno sia on line che in presenza, cos\u00ec da facilitare \u201cla comunione e la tempestivit\u00e0\u201d delle informazioni, sempre nel pieno rispetto delle normative anti-Covid. Al momento, i corsi previsi sono di tre tipi \u2013 base, avanzato e diploma \u2013 e gli studenti potranno usufruirne attraverso lezioni video, materiale digitale e sussidi didattici, sempre allo scopo di \u201cdotare i leader della Chiesa di strumenti per affrontare le sfide presentate dai nuovi media e dai diversi contesti pastorali in Asia\u201d. A sottolineare questo aspetto \u00e8 stato, in particolare, il vice segretario generale della Fabc, padre William LaRousse, il quale ha spiegato: \"La missione della Chiesa in Asia \u00e8 per tutti i popoli\", un\u2019affermazione dovuta a San Paolo VI ma quanto mai attuale, soprattutto ora che la Fabc sta celebrando suo Giubileo d\u2019oro: l\u2019organismo \u00e8 stato istituito, infatti, alla fine del 1970, dopo il viaggio apostolico di Papa Montini in Asia Orientale. Il primo corso del Vaiscom ad essere avviato, il prossimo luglio, sar\u00e0 quello intitolato \u201cComunicazione per la leadership pastorale\u201d. Flessibile ed aperto sia ai singoli che alle istituzioni, come i seminari, il corso \u00e8 stato pensato da un\u2019apposita equipe di salesiani, con il supporto tecnico, tra gli altri, di Radio Veritas Manila. (IP)\n7 gennaio - STATI UNITI Cattolici invitati partecipare virtualmente all\u2019annuale Veglia di preghiera per la vita nel 48.mo della legalizzazione dell\u2019aborto\nAnche quest\u2019anno i cattolici degli Stati Uniti sono stati invitati a pregare per il rispetto della vita umana in occasione dell\u2019anniversario della sentenza \u201cRoe vs Wade\u201d della Corte Suprema che, il 22 gennaio 1973, ha legalizzato l\u2019aborto nel Paese. Da quel giorno, sono passati 48 anni, si stima che circa 60 milioni di aborti abbiano impedito ad altrettanti bambini di venire al mondo . La triste ricorrenza viene ricordata annualmente dalla Chiesa negli Stati Uniti una Veglia di preghiera nel Santuario nazionale dell\u2019Immacolata Concezione, nel campus della University of America e nella sede del Segretariato per le attivit\u00e0 pro-vita della Conferenza episcopale (Usccb) a Washington, seguita da una Marcia per la vita nella capitale alla quale partecipano migliaia di persone. A causa della pandemia del Coronavirus - informa il\n[sito della Usccb](https://www.usccb.org/news/2021/dioceses-across-usa-participating-nationwide-prayer-vigil-life-january-28-29) - la marcia quest\u2019anno non si terr\u00e0 e la veglia si svolger\u00e0 in formato virtuale con le diocesi di tutto il Paese collegate in live-streaming. Il santuario sar\u00e0 dunque chiuso al pubblico e la Messa di apertura con la recita del Rosario saranno trasmesse in televisione. I vescovi di tutte le diocesi collegate guideranno poi a turno la liturgia delle ore lungo la notte fino alla Messa conclusiva, la mattina del del 29 gennaio. A presiedere la liturgia di apertura sar\u00e0 monsignor Joseph F. Naumann, presidente della Commissione episcopale per le attivit\u00e0 pro-vita. che pronuncer\u00e0 anche l\u2019omelia, mentre la celebrazione conclusiva, alle 8.00, sar\u00e0 officiata da monsignor William E. Lori, arcivescovo di Baltimora. \u201cOra pi\u00f9 che mai, la nostra nazione ha bisogno di preghiera per la protezione dei nascituri e la dignit\u00e0 di tutta la vita umana\", ha dichiarato monsignor Naumann che ha quindi invitato i cattolici a unirsi alla veglia. Al primo raduno del 1974 parteciparono circa ventimila persone. Nel corso degli anni il numero dei partecipanti all\u2019iniziativa \u00e8 progressivamente cresciuto fino a toccare nel 2011, il record di trecentomila persone. Alla veglia e alla marcia a Washington \u00e8 stata aggiunta nel 2013 una speciale novena di preghiera e penitenza per la vita. (LZ)\n7 gennaio - ARGENTINA Aborto. Appello Francescani secolari: legge incostituzionale, tutelare sempre persone vulnerabili\nCon tono fermo e deciso, l\u2019Ordine Francescano secolare dell\u2019Argentina esprime il suo dissenso in merito alla normativa sulla legalizzazione dell\u2019aborto, approvata dal Senato nazionale lo scorso 30 dicembre. \u201cSi tratta di una legge incostituzionale \u2013\n[afferma l\u2019Ordine in un comunicato](https://aica.org/noticia-ante-la-ley-de-aborto-los-franciscanos-seglares-piden-no-nos-desanimemos) \u2013 Come argentini e francescani secolari, ci sentiamo feriti e traditi: ancora una volta, donne e bambini, categorie tra le pi\u00f9 vulnerabili e senza voce, vengono maltrattati e uccisi: i minori incontrano una morte infame nel grembo materno\u201d, mentre per le loro madri si prospettano nuove forme di sfruttamento. Per questo, l\u2019Ordine esprime il suo \u201cripudio della legge sull\u2019aborto\u201d e ribadisce, piuttosto, l\u2019importanza di \u201caccompagnare seriamente le donne in gravidanza, particolarmente vulnerabili\u201d, per rendere la societ\u00e0 sempre pi\u00f9 consapevole del fatto che \u201cl\u2019interruzione volontaria di gravidanza \u00e8 un crimine perch\u00e9 ogni vita ha il suo valore\u201d. \u201cNon scoraggiamoci \u2013 ribadiscono tuttavia i Francescani secolari \u2013 non ragioniamo in termini di \u2018occhio per occhio\u2019 per una vendetta meschina, non lasciamoci prendere dalla rabbia che paralizza e non porta mai buoni consigli\u201d. Piuttosto, \u201cpreghiamo per la conversione delle menti, dei cuori e delle azioni, affinch\u00e9 si porti la vita e non la morte\u201d. \u201cAnimati dallo Spirito Santo \u2013 conclude la nota \u2013 siamo certi che l\u2019ultima parola della storia non \u00e8 degli uomini, ma del Signore Ges\u00f9 Cristo, il Figlio di Dio nato da una donna\u201d. Approvata in Senato con 38 voti favorevoli e 29 contrari, l\u2019interruzione volontaria di gravidanza in Argentina \u00e8 stata autorizzato dopo dodici ore di dibattito. Immediata la reazione della Conferenza episcopale nazionale (Cea) che, in una nota diffusa subito dopo il voto, ha ribadito che \"continuer\u00e0 a lavorare con fermezza e passione in favore della cura e del servizio alla vita\". Dai presuli anche il rammarico della \"lontananza\" dimostrata dallo Stato nei confronti della popolazione \"che in diverse occasioni si \u00e8 espressa in favore della vita\". \"Continueremo a lavorare \u2013 hanno detto i vescovi - per le priorit\u00e0 autentiche che richiedono attenzione urgente nel nostro Paese\", quali l'aumento della povert\u00e0 tra i minori, l'abbandono scolastico, \"la pandemia della fame\", la disoccupazione e \"la drammatica situazione dei pensionati\". \"Difendere sempre la vita, senza esitazioni \u2013 ha concluso la Cea - ci render\u00e0 capaci di costruire una nazione giusta e solidale, in cui nessuno venga scartato e nella quale si possa vivere una vera cultura dell'incontro\". (IP)\n7 gennaio - ETIOPIA 7 gennaio, Natale. Cardinale Souraphiel: tutelare vita umana e rispettare Costituzione\nTutelare la vita umana e rispettare la Costituzione: questi i punti salienti del\n[Messaggio del Cardinale Berhaneyesus Souraphiel, Arcivescovo metropolita di Addis Abeba, in Etiopia, per la Solennit\u00e0 del Natale](https://www.facebook.com/Ethiopian-Catholic-Secretariat-1636937599857740), che nel Paese africano si celebra oggi, 7 gennaio, secondo il calendario giuliano. \u201cCessino le grida e le sofferenze di molti \u2013 scrive il porporato \u2013 cessino lo sfollamento e la morte di tante persone, create ad immagine e somiglianza di Dio\u201d. Il riferimento \u00e8 al violento conflitto nella regione del Tigray che da circa due mesi vede contrapporsi il governo di Addis Abeba contro le autorit\u00e0 locali, dopo un presento attacco perpetrato dal Fronte di liberazione del popolo del Tigray contro l\u2019esercito nazionale di stanza nella regione. Di qui, il richiamo del Cardinale Souraphiel a tutte le parti in causa affinch\u00e9 moltiplichino gli sforzi per \u201cgarantire la sicurezza e la pace in Etiopia\u201d, insieme alla Stato di diritto e alla salvaguardia dei diritti umani. Anche l\u2019intera popolazione etiope \u00e8 esortata a \u201cdiventare operatrice di pace\u201d: \u201cDovremmo vivere insieme come fratelli e sorelle \u2013 scrive l\u2019Arcivescovo di Addis Abeba \u2013 al di l\u00e0 della nostra razza, trib\u00f9, colore, sesso ed et\u00e0, divenendo come un'unica famiglia che si sostiene e si aiuta reciprocamente e si mantiene unita\". \u201cIl popolo di Dio si stringa nell'amore\", incalza il porporato che poi chiede \u201csolidariet\u00e0 con i rifugiati e gli sfollati\u201d durante le feste natalizie: \"Sosteniamoli in modo speciale - scrive il Cardinale Souraphiel nel suo messaggio - Per amore di nostro Signore, incoraggio a trascorrere il Natale compiendo opere di carit\u00e0\", perch\u00e9 \u201cil Signore ci ha chiesto di aiutare i bisognosi\u201d. \u201cTutti abbiamo un debito da pagare \u2013 continua l\u2019Arcivescovo etiope \u2013 e questo debito \u00e8 essere buoni ed amorevoli nei confronti del prossimo\u201d. Infine, guardando al contesto della pandemia da Covid-19 che in Etiopia ha provocato 127mila casi positivi e quasi duemila morti, il porporato invita i fedeli a fare attenzione ed a proteggersi dal virus che rappresenta \u201cuna minaccia per il mondo e per il Paese\u201d. \u201cSeguite tutte le normative per prevenire il contagio\u201d conclude l\u2019Arcivescovo di Addis Abeba, rivolgendo un pensiero ed un saluto anche a tutti gli etiopi che vivono all'estero, ai malati e ai detenuti, affinch\u00e9 possano comunque celebrare la gioia del Natale. (IP)\n7 gennaio - REGNO UNITO Terzo lockdown. Vescovo di Plymouth: \u201cL'unica \u2018buona notizia\u2019 \u00e8 che la gente potr\u00e0 ancora partecipare alla Messa pubblica\u201d\nMonsignor Mark O'Toole, vescovo di Plymouth, in un comunicato diffuso sul sito della sua diocesi, dopo l\u2019annuncio del Governo, nei giorni scorsi, di un terzo lockdown nel Paese, - per arginare la diffusione della nuova variante di coronavirus -, ha invitato i fedeli a \"scavare in profondit\u00e0\" dentro di s\u00e9, e nella fede, in questi prossimi mesi, e ha ricordato loro che anche se \u201cspesso non vediamo i frutti delle nostre preghiere o delle nostre fatiche\u201d, soprattutto in questo tempo di pandemia, \u201cogni cosa che intraprendiamo, per amore di Dio e del prossimo, porter\u00e0 frutti in modi che vanno al di l\u00e0 della nostra comprensione\u201d. Il presule, parlando della nuova \"serrata\", ha affermato che sar\u00e0 diversa da quella vissuta tra marzo e giugno dello scorso anno, perch\u00e9 la gente \u2013 \u201cunica buona notizia\u201d - potr\u00e0 continuare a partecipare alla Messa pubblica. \u201c\u00c8 una benedizione - si legge nel comunicato - che la gente possa ancora visitare la Chiesa e che noi possiamo continuare a celebrare la Messa pubblicamente. Sappiamo che questo non \u00e8 il caso in altri luoghi\u201d. Monsignor O'Toole ha espresso gratitudine al Governo \u201cper aver riconosciuto il posto centrale che i luoghi di culto hanno nella vita del Paese\u201d, definendoli vitali per il benessere spirituale e personale. Il culto di Dio, ha aggiunto, \u201c\u00e8 fonte di forza e di energia spirituale per il nostro continuo servizio agli altri\u201d. Commentando la solennit\u00e0 dell'Epifania, il vescovo ha spiegato che il dono dei Magi a Ges\u00f9 della Mirra, usata per ungere il corpo dei defunti, riconosceva che questo bambino avrebbe partecipato pienamente alla realt\u00e0 della nostra mortalit\u00e0 umana, che questo bambino avrebbe sperimentato la morte. Il presule, quindi, ha esortato tutti a riflettere su questo per \"continuare a lavorare con chi \u00e8 vicino alla morte, per dare, a loro e ai loro cari, la speranza in un tempo di tenebre\". Parlando poi dell'oro, portato a Ges\u00f9 come Re, ha esortato i fedeli, in questi mesi, a \u201cmettere le risorse nazionali al servizio dei pi\u00f9 bisognosi\". E ricordando, infine, il dono dell\u2019incenso, a rappresentare che questo bambino era il Dio dei Saggi, meritava il loro culto e la loro preghiera, ha esortato i cattolici, in questo tempo di grande stanchezza, \u201ca pregare profondamente, a trovare il silenzio per stare con Dio, che d\u00e0 un senso a tutte le nostre lotte\u201d. (AP)\n7 gennaio - SUDAFRICA Chiese sudafricane: l\u2019inizio della campagna vaccinale contro in Covid-19 non pu\u00f2 aspettare\nL\u2019inizio della campagna vaccinale contro il Covid-19 in Sudafrica non pu\u00f2 aspettare. Ad affermarlo il Consiglio delle Chiese sudafricane (Sacc), di cui \u00e8 membro anche la Chiesa cattolica, che, in una dichiarazione congiunta ripresa dall\u2019agenzia\n[Aciafrica](https://www.aciafrica.org/news/2588/do-not-hinder-vaccine-rollout-church-leaders-in-south-africa-appeal-to-government), ha chiesto al Governo di Pretoria di accelerare i tempi e di rimuovere tutti gli impedimenti che ritardano l\u2019implementazione del Piano nazionale di vaccinazione. Secondo le Chiese sudafricane, attendere l\u2019arrivo dei vaccini Covax, l'iniziativa multilaterale volta a garantire un accesso giusto ed equo ai vaccini anti-Covid a livello mondiale quindi anche ai Paesi pi\u00f9 poveri, comporterebbe la perdita di troppe vite umane. L\u2019arrivo delle prime dosi \u00e8 infatti previsto nel secondo quarto dell\u2019anno. Troppo \u2013 afferma la Sacc - in un Paese dove il numero dei contagi sta salendo al ritmo di pi\u00f9 di 12mila nuovi casi al giorno, portando il totale a oltre un milione e con 30mila morti. Il Governo sudafricano \u00e8 stato accusato di ritardare i negoziati con le aziende farmaceutiche, perch\u00e9 non vuole assumersi il rischio di acquistare vaccini che non funzionano. Alle critiche il Ministro della Sanit\u00e0 ha replicato annunciando nei giorni scorsi l\u2019avvio a febbraio di un piano nazionale di vaccinazioni che dovrebbe permettere di immunizzare due terzi della popolazione sudafricana entro la fine dell\u2019anno. Un annuncio accolto con scetticismo da alcuni esperti, ma \u201ccon sollievo\u201d dal Sacc, che insiste sull\u2019urgenza di avviare al pi\u00f9 presto la campagna vaccinale. Alcuni produttori hanno gi\u00e0 proposto vaccini a 10 dollari a dose, ma secondo l\u2019esecutivo si tratta di un costo \u201cproibitivo\u201d. Nella loro dichiarazione i leader cristiani chiedono di dare la precedenza alle vite umane sul profitto: \u201cSarebbe demoralizzante se i partner del settore pubblico e privato si mettessero di traverso all\u2019unica soluzione disponibile perch\u00e9 i sudafricani possano raggiungere un\u2019immunit\u00e0 di massa\u201d. Di qui l\u2019appello alle autorit\u00e0 a negoziare l\u2019acquisto dei vaccini a costi pi\u00f9 ridotti, senza i quali - affermano - il Sudafrica e altri paesi in via di sviluppo potrebbero non essere in grado di permettersi di contenere la diffusione del Coronavirus. \"Crediamo fermamente che le considerazioni commerciali non debbano prevalere sul valore della vita umana e ci\u00f2 pone un obbligo morale pressante a tutte le case farmaceutiche e alle aziende distributrici\u201d, insistono i leader religiosi. \"Dio non voglia che il pensiero del guadagno personale e di profitti eccessivi attraversi le menti di alcuni nella catena degli approvvigionamenti del vaccino!\". La Sacc raccomanda inoltre a tutti i leader cristiani sudafricani di verificare che, in attesa dell\u2019avvio della campagna vaccinale, i fedeli loro affidati continuino a rispettare i protocolli sanitari: \u201cDobbiamo essere pronti a fare a meno di tante nostre pratiche sociali abituali, compreso il modo in cui ci relazioniamo alla morte e al lutto, al fine di prevenire ulteriori morti. Queste sono le uniche misure attualmente a disposizione per mantenere le persone al sicuro mentre aspettiamo il vaccino. Rispettiamo dunque queste misure perch\u00e9 possono salvare vite umane\u201d, conclude la nota della Sacc. (LZ)\n7 gennaio - SINGAPORE 50.mo anniversario di fondazione della Corporazione delle Infermiere Cattoliche di Singapore (CNGS)\nLa Corporazione delle Infermiere Cattoliche di Singapore (CNGS) ha celebrato recentemente il suo 50.mo anniversario di fondazione, ribadendo il suo impegno a mantener fede al suo motto \u201cConforto, compassione e tenera amorevole cura\u201d. Le celebrazioni, tenutesi alla fine dell\u2019anno \u2013 riporta UCA News -, si sono svolte sottotono a causa della diffusione della pandemia di coronavirus. Laura Tan, presidente della Corporazione, nel suo messaggio pubblicato su Catholic News of Singapore, ha raccontato come, nonostante la paura e il senso di incertezza, a causa del Covid-19, le infermiere cattoliche si siano dedicate al loro compito di servire i pazienti, rimanendo sempre fedeli alla loro missione. \"Ci siamo dovute mantenere fisicamente e mentalmente forti per sostenere i nostri pazienti, le loro famiglie e le nostre stesse famiglie a casa\u201d ha affermato. \u201cMa, con il passare del tempo abbiamo gradualmente imparato a conoscere meglio la malattia, abbiamo visto i nostri pazienti che si riprendevano e tornavano a casa per ricongiungersi con le loro famiglie, e ci siamo sentite pi\u00f9 sicure e meno timorose\u201d. Padre Johnson Fernandez, direttore spirituale del gruppo dal 1973, ha ricordato alle infermiere la grandezza della professione \u2013 si legge su UCA News - e le ha elogiate per gli eccellenti servizi resi durante la pandemia. \u201cL'assistenza infermieristica - ha spiegato - \u00e8 pi\u00f9 di una professione - per un'infermiera cattolica \u00e8 pura dedizione\u201d. Egli ha riferito come durante la pandemia di Covid-19, le infermiere abbiano dato esempio di eroismo nella loro disponibilit\u00e0 a rischiare la vita per gli altri. \u201cRendiamo omaggio al loro coraggio e al loro sacrificio spinti dal loro amore per Cristo\", ha dichiarato padre Fernandez. Negli ultimi decenni, il GNCS \u00e8 stato attivamente coinvolto in una serie di servizi nazionali e internazionali. Membro di Caritas Singapore, ha collaborato in varie attivit\u00e0, tra cui l'assistenza ai malati, ai disabili, agli anziani e ai bambini con bisogni speciali. Ha collaborato con la Pastorale per i Lavoratori Migranti e Itineranti, fornendo una formazione per l'assistenza di base ai lavoratori domestici stranieri. Il CNGS, fondato da padre Albert Fortier, sacerdote missionario francese della Societ\u00e0 delle Missioni Estere di Parigi, in Malesia nel 1947, fornisce servizi medici e di primo soccorso durante gli eventi ecclesiastici, si occupa di cliniche gratuite e workshop pastorali per i laici, organizza ritiri annuali e incontri di fine anno per infermieri locali e stranieri, e partecipa a programmi pastorali e di sensibilizzazione della comunit\u00e0 nei Paesi vicini, compresa l'Indonesia. La Corporazione \u00e8 membro del Comitato Internazionale Cattolico delle Infermiere e delle Assistenti Medico-Sociali e collabora con il Pontificio Consiglio per gli Operatori Sanitari, con il Pontificio Consiglio per la Famiglia e con il Pontificio Consiglio per i Laici in Vaticano. (AP)\n7 gennaio - BRASILE Presidenza vescovi: vaccino anti-Covid sia distribuito ed accessibile a tutti\nIl vaccino anti-Covid \u00e8 un diritto di tutti i brasiliani: lo afferma la presidenza della Conferenza episcopale del Brasile (Cnbb)\n[nel suo primo messaggio del 2021](https://www.cnbb.org.br/presidencia-da-cnbb-covid-19-vacina-direito-de-todos-os-brasileiros/), con il quale esorta anche a definire rapidamente ed a gestire responsabilmente la campagna di vaccinazione della popolazione che va intesa \u201ccome un fatto sociale, non individuale\u201d. \u201c\u00c8 essenziale \u2013 si legge nella nota episcopale \u2013 che camminiamo tutti insieme, in solidariet\u00e0, senza esclusioni, verso lo sradicamento del Covid-19 dalla mappa del Brasile\u201d. \"Una pandemia non pu\u00f2 essere superata da sola \u2013 sottolinea la Cnbb \u2013 Il nuovo che cerchiamo in questo anno 2021 richiede l'unione di tutti i cittadini di buona volont\u00e0\u201d. Ricordando poi che i morti a causa dell\u2019emergenza sanitaria non sono solo \u201ctabelle statistiche\u201d, ma \u201cvite andate perse\u201d, i presuli invitano a pensare \u201cal lutto ed al dolore che esse hanno lasciato nel cuore dei loro familiari\u201d. Il che richiede una lotta costante contro \u201cuna minaccia invisibile, ma reale\u201d. Al contempo, la Chiesa cattolica brasiliana incoraggia i fedeli affinch\u00e9 non si lascino sopraffare \u201cdalla stanchezza e dalla disinformazione\u201d e rispettino le regole, evitando gli assembramenti. \"Non possiamo cedere all'indifferenza di alcuni, alla negativit\u00e0 di altri o alla tentazione di assembrarci, lasciandoci contagiare e diventando, a nostra volta, veicoli di contagio, sofferenza e morte per gli altri\", scrivono i presuli. Al contrario, la societ\u00e0 brasiliana esige \u201cunione ed azione immediate tra i governanti nei diversi ambiti del potere\u201d, affinch\u00e9 \u201cguidati dalla scienza e dalle serie indicazioni degli epidemiologi\u201d, \u201cavviino con urgenza la campagna di vaccinazione\u201d, perch\u00e9 \u201cogni giorno si perdono vite umane a causa della pandemia, aggravata anche da ricadute economiche e sociali\u201d. Attualmente, infatti, in Brasile si contano gi\u00e0 circa 200mila vittime del coronavirus, in nome delle quali \u2013 \u00e8 l\u2019appello dei presuli \u2013 \u201cla parola d\u2019ordine deve essere unit\u00e0. \u00c8 necessaria, infatti, sempre pi\u00f9 corresponsabilit\u00e0 nell'affrontare questa sfida sanitaria e sociale. Ognuno deve prendersi cura di se stesso e soprattutto dell'altro, che \u00e8 fratello e sorella, nel profondo rispetto del distanziamento sociale e dell'attenzione ai protocolli indicati dalle autorit\u00e0 sanitarie\u201d. \u201cCerchiamo di essere forti! \u2013 \u00e8 l\u2019ulteriore invito della presidenza episcopale \u2013 E che il vaccino sia per tutti\u201d, perch\u00e9 \u201cgiustizia, solidariet\u00e0 e inclusione sono i principali criteri da seguire per affrontare questa pandemia\u201d. In quest\u2019ottica, la Cnbb sottolinea che \u201cun'attenzione particolare dovrebbe essere data ai pi\u00f9 vulnerabili e ai pi\u00f9 poveri\u201d, perch\u00e9 \u201c\u00e8 inaccettabile e poco intelligente che il vaccino raggiunga alcune persone pi\u00f9 rapidamente, lasciando scoperta la maggior parte della popolazione\u201d. Dal suo canto, la Chiesa cattolica \u201csi assume l\u2019impegno a collaborare come forza educativa e solidale verso un nuovo stile di vita\u201d. La solidariet\u00e0, infatti, \u201c\u00e8 molto pi\u00f9 di un gesto sporadico\u201d, \u00e8 \u201cun modo di fare storia\u201d. Per questo, l'umanit\u00e0 trover\u00e0 una cura alla pandemia \u201csolo se camminer\u00e0 insieme, adottando la solidariet\u00e0 come principio che guida le relazioni, affinch\u00e9 tutti abbiano la possibilit\u00e0 di essere vaccinati ed ognuno si assuma la propria responsabilit\u00e0 nella cura del prossimo e della casa comune\u201d. Il documento episcopale \u00e8 a firma del Presidente della Cnbb, l\u2019Arcivescovo Walmor Oliveira de Azevedo, del primo e del secondo vicepresidente, gli Arcivescovi Jaime Spengler e M\u00e1rio Ant\u00f4nio da Silva, e del segretario generale, don Joel Portella Amado. (IP)\n7 gennaio - UGANDA Verso le elezioni. Vescovi: no a violenze, voto sia libero, equo e credibile\nUrne aperte, in Uganda, il 14 gennaio, per le elezioni generali. In vista della tornata elettorale, la Conferenza episcopale nazionale (Uec) ha diffuso\n[una Lettera pastorale suddivisa in 58 punti e intitolata \u201cBeati gli operatori di pace\u201d](https://www.uecon.org/component/k2/item/85-a-pastoral-letter-of-the-catholic-bishops-of-uganda-on-the-2021-general-elections), in cui richiama l\u2019attenzione su alcune questioni primarie da \u201caffrontare con urgenza\u201d, pena \u201cla credibilit\u00e0 dell\u2019intero processo elettorale e l\u2019esito stesso delle consultazioni\u201d. Invocando, in primo luogo, la necessit\u00e0 di un voto \u201clibero, giusto e credibile\u201d, i presuli si dicono preoccupati dell\u2019eventuale \u201cmala gestione dei risultati elettorali\u201d, definendola \u201cuna delle pi\u00f9 grandi sfide del Paese, nonch\u00e9 tra le principali cause di violenza\u201d. In passato, infatti, si sono verificati veri e propri \u201cbagni di sangue\u201d post-elettorali e \u201cle cicatrici di quelle violenze sono ancora vive\u201d. Ci\u00f2 nonostante \u2013 deplorano i presuli \u2013 gli ugandesi \u201cinvece di imparare da simili errori, sembrano ricaderci di nuovo\u201d. Di qui, l\u2019appello dell\u2019Uec a tutte le parti in causa affinch\u00e9 \u201cpermettano alla volont\u00e0 del popolo di prevalere\u201d. \u201cRicordate che il comandamento \u2018Non rubare\u2019 vale anche per il furto dei voti\u201d, incalzano i vescovi. Una seconda preoccupazione della Chiesa ugandese riguarda \u201cla compravendita delle preferenze\u201d, poich\u00e9 \u201calcuni candidati hanno speso somme di denaro colossali con la speranza di recuperare quelle somme vincendo le consultazioni\u201d. Ma \u201cla politica non \u00e8 un\u2019impresa per fare soldi \u2013 ammonisce l\u2019Uec \u2013 Tuttavia, con nostro grande disappunto, la situazione \u00e8 peggiorata e mette a rischio le buone iniziative avviate in diversi settori per valorizzare la governance democratica nazionale\u201d. Al contempo, i vescovi mettono in guardia dai \u201cfinanziamenti illeciti\u201d delle elezioni ed incoraggiano i partiti e i loro leader alla responsabilit\u00e0, perch\u00e9 \u201cun eccesso di denaro pu\u00f2 creare un ingiusto squilibrio tra gli attori politici\u201d. Altro punto critico evidenziato dalla Chiesa cattolica di Kampala \u00e8 \u201cl\u2019inadeguata formazione civica degli elettori\u201d, una mancanza che \u00e8 \u201cin parte responsabili dei molti voti non validi gi\u00e0 alle consultazioni del 1996\u201d. \u201cLa Commissione elettorale non ha intrapreso attivit\u00e0 formative tempestive e complete \u2013 spiegano i vescovi \u2013 e ci\u00f2 potrebbe portare ad una limitata consapevolezza tra gli elettori sia sul sistema di voto, sia sui loro doveri civici\u201d. Non solo: il Paese, attualmente, sta sperimentando \u201cun uso limitato dei mass-media a causa delle restrizioni provocate dalla pandemia da Covid-19\u201d e ci\u00f2 \u00e8 preoccupante perch\u00e9 \u201cpermette ad alcuni candidati\u201d di agire impunemente, \u201cviolando in continuazione le linee-guida\u201d stabilite dalle autorit\u00e0. La Lettera pastorale esprime la disapprovazione dei vescovi anche per gli attacchi perpetrati contro i giornalisti e i membri delle organizzazioni della societ\u00e0 civile, episodi che \u201calimentano il fuoco in una situazione gi\u00e0 critica\u201d. Tra le ulteriori preoccupazioni evidenziate dalla Chiesa cattolica c\u2019\u00e8 anche \u201cla violazione della pace e dei diritti delle persone\u201d: a novembre 2020, infatti, numerose proteste hanno scosso il Paese, a seguito dell'arresto di Bobi Wine, candidato alla presidenza per conto della Piattaforma dell'Unit\u00e0 Nazionale. Negli scontri tra le forze di sicurezza e la popolazione, sono morte di oltre settanta persone, molte altre sono rimaste feriti e i danni materiali sono stati notevoli. \u201cCi\u00f2 che ci preoccupa di pi\u00f9 \u2013 afferma l\u2019Uec - \u00e8 il fatto che molte delle vittime sono morte o sono rimaste ferite nelle mani delle forze di sicurezza che hanno il compito di proteggere la vita e le propriet\u00e0 dei cittadini. Lo consideriamo un abuso di autorit\u00e0\u201d. Ma nonostante tutto ci\u00f2, \u201csia gli innocenti che i colpevoli non hanno ancora ottenuto giustizia\u201d. Di qui, il richiamo dei vescovi ugandesi alle autorit\u00e0, affinch\u00e9 esercitino il loro ruolo \u201cin un modo non solo moralmente irreprensibile, ma anche meglio pensato per garantire o promuovere il benessere dello Stato e dei cittadini\u201d. Di fronte alle avversit\u00e0, infatti, \u201clo Stato deve dar prova di moderazione, ben sapendo che un regime che governa solo o principalmente per mezzo di minacce e intimidazioni o promesse di ricompensa, non fornisce agli uomini alcun incentivo efficace per lavorare per il bene comune e la pace\u201d. Forte inoltre il richiamo della Chiesa a salvaguardare \u201ci princip\u00ee democratici\u201d sanciti dalla Costituzione, la quale \u201cgarantisce il diritto di ogni cittadino ad eleggere i propri leader attraverso il voto, e d\u00e0 mandato alla Commissione elettorale di organizzare elezioni libere ed eque dove tale diritto pu\u00f2 essere esercitato\u201d. E ancora: i vescovi di Kampala si dicono preoccupati per \u201cl\u2019intolleranza\u201d, \u201cla discordia nei partiti politici\u201d, \u201cla corruzione\u201d, \u201cle intimidazioni\u201d, \u201cl\u2019uso di un linguaggio offensivo e dispregiativo tra i candidati\u201d, \u201clo scarso impegno nel coinvolgere i giovani\u201d all\u2019interno del processo elettorale e \u201cl\u2019inadeguata applicazione delle procedure standard anti-Covid\u201d. Di qui, l\u2019auspicio di \u201cuna gestione efficace del processo elettorale\u201d futuro, ottenibile se \u201cla Commissione elettorale sar\u00e0 imparziale, stabilir\u00e0 programmi di collaborazione e di educazione degli elettori e coinvolger\u00e0 tutti gli attori politici\u201d. Anche le forze di sicurezza vengono chiamate in causa affinch\u00e9 garantiscano lo svolgimento del processo elettorale comportandosi \"in modo diligente e professionale\". Agli elettori, inoltre, i vescovi chiedono \u201cun forte senso di patriottismo\u201d da esprimere recandosi a votare il prossimo 14 gennaio, mentre al governo i presuli domandano di trovare \u201cil giusto equilibrio\u201d tra il diritto di voto e il diritto alla salute, in tempo di pandemia. Infine, ai futuri vincitori delle consultazioni, l\u2019Uec consiglia di \u201cavviare un processo di dialogo nazionale e di riconciliazione\u201d, perch\u00e9 \u201cmolte questioni ancora in sospeso nel Paese non possono essere risolte con le votazioni o con un semplice cambiamento di leadership\u201d. La Lettera pastorale si conclude con l\u2019esortazione a tutti ad essere \u201cagenti di pace\u201d e \u201ctestimoni coraggiosi dell\u2019amore di Dio verso il prossimo\u201d. (IP)\n7 gennaio - STATI UNITI \u2013 Assalto al Congresso. La condanna dei vescovi e dei leader religiosi Usa. Wcc: populismo minaccia per la democrazia\nI vescovi degli Stati Uniti si uniscono alla ferma condanna dell\u2019assalto al Congresso avvenuto il 6 gennaio durante una manifestazione a Washington dei sostenitori del Presidente uscente Donald Trump. L'irruzione \u00e8 avvenuta mentre il Congresso era riunito per certificare l\u2019elezione di Joe Biden. Il bilancio \u00e8 finora di quattro morti, 14 agenti di polizia feriti e 52 arresti. \"Questo non rappresenta gli americani. Prego per i membri del personale del Congresso e del Campidogli, per la polizia e tutti coloro che si stanno adiperando per ristabilire l'ordine e la sicurezza pubblica\u201d, h\n[a dichiarato il presidente della Conferenza episcopale degli Stati Uniti (Usccb), monsignor Jos\u00e9 H. Gomez](https://www.usccb.org/news/2021/us-bishops-president-condemns-violent-protests-and-prays-safety-chaos-threatens-us). \u201cLa transizione pacifica del potere \u00e8 uno dei tratti distintivi di questa grande nazione\u201d, aggiunge l'arcivescovo di Los Angeles che lancia un appello all\u2019unit\u00e0 in nome dell\u2019amore per il Paese: \u201cIn questo momento preoccupante, dobbiamo rinnovare il nostro impegno per i valori e i principi della nostra democrazia e unirci come un'unica nazione sotto Dio\u201d. Il neo-cardinale Wilton Gregory, da parte sua, chiama in causa la degenerazione dibattito pubblico negli Stati Uniti e le responsabilit\u00e0 di chi istiga alla violenza politica, invitando in particolare i credenti a tornare al rispetto della diversit\u00e0 di opinioni: \u201cCome persone di fede che cercano di portare nostro Signore in questo mondo attraverso il modo in cui viviamo, dobbiamo riconoscere la dignit\u00e0 umana di coloro con i quali siamo in disaccordo e cercare di lavorare con loro per garantire il bene comune per tutti\", afferma nella sua [dichiarazione](https://adw.org/news/statement-of-cardinal-wilton-gregory-on-the-protests-at-the-u-s-capitol/) l\u2019arcivescovo di Washington, invitando tutte le persone di buona volont\u00e0 a pregare per la pace in questo momento critico per il Paese.E un invito a pregare per il ripristino dello stato di diritto, ma anche per le vittime \u00e8 stato rivolto in diversi tweet anche da monsignor Blaise Cupich arcivescovo di Chicago che parla di una \"vergogna nazionale\". Parole di condanna per le violenze sono giunte da numerosi leader religiosi, compresi diversi sostenitori di Trump, che hanno invitato a pregare per l\u2019unit\u00e0 e la pace della nazione: \u201cL\u2019attacco della folla inferocita contro il nostro Campidoglio e la nostra Costituzione \u00e8 immorale, ingiusto, pericoloso e ingiustificabile. Quanto accaduto \u00e8 tragico e poteva essere evitato\u201d, ha twittato Russell Moore, capo della Commissione per l\u2019etica e la libert\u00e0 religiosa della Convenzione battista del Sud, una delle principali denominazioni cristiane negli Stati Uniti. Il presidente della Chiesa episcopaliana, il reverendo Michael Curry, parla di un vero e proprio \u201ctentativo di colpo di Stato \u2026 che minaccia l\u2019integrit\u00e0 della democrazia americana, la sicurezza nazionale, la continuit\u00e0 del governo e la vita e sicurezza dei legislatori\u201d. Anche diversi esponenti di altre religioni hanno condannato l\u2019assalto. \u201cNiente, neanche le accuse emotive di frodi elettorali durante un\u2019elezione presidenziale, possono scusare un simile comportamento\u201d, hanno dichiarato i rabbini Marvin Hier e Abraham Cooper del Simon Wiesenthal Center che parlano di un \u201cgiorno buio per l\u2019America.\u201d \u201cGrave e crescente preoccupazione\u201d per gli ultimi sviluppi negli Stati Uniti e per le ripercussioni internazionali dell'accaduto \u00e8 stata espressa anche del [Consiglio mondiale delle Chiese (Wcc).](https://www.oikoumene.org/news/wcc-condemns-violence-threatening-usa-stands-with-churches-on-path-to-peace) \u201cLa politica populista divisiva degli ultimi anni ha scatenato forze che minacciano le basi della democrazia negli Stati Uniti e - nella misura in cui rappresentano un esempio per altri Paesi - nel resto del mondo. Questi sviluppi hanno implicazioni che vanno ben oltre la politica interna americana\u201d, ha dichiarato il segretario ad interim del Wcc, il reverendo Ian Sauca, che ha lanciato un appello agli agitatori a \u201ctornare a un dialogo civile\u201d e a tutti i partiti a un \u201ccomportamento responsabile\u201d. \u201cPreghiamo affinch\u00e9 tutte le Chiese in America abbiano la saggezza e la forza per dare una guida al Paese in questa crisi e per riportarlo sulla strada della pace, della riconciliazione e della giustizia\u201d, conclude Sauca. (LZ)\n7 gennaio - ITALIA Cardinale Petrocchi: come i Magi, seguire Cristo, luce che porta verit\u00e0\nL\u2019Epifania \u00e8 \u201cuna luce che porta la verit\u00e0, ma che chiede anche di essere seguita\u201d: cos\u00ec il Cardinale Giuseppe Petrocchi, Arcivescovo de L\u2019Aquila, nella Messa celebrata ieri, 6 gennaio, Solennit\u00e0 dell\u2019Epifania, presso la chiesa di San Pio X del capoluogo abruzzese. \u201cOgni dono di Dio \u2013 ha sottolineato il porporato - rappresenta pure una chiamata a rispondere liberamente all\u2019Amore\u201d. Di qui, l\u2019esortazione a \u201cnon rimanere seduti a guardare\u201d, bens\u00ec a \u201cmuoversi subito, nella direzione indicata\u201d, perch\u00e9 la luce \u201cnon va solo accolta, ma anche interiorizzata e trasformata in spinta a diventare ci\u00f2 che si \u00e8 ricevuto\u201d. In quest\u2019ottica, l\u2019Arcivescovo de L\u2019Aquila ha messo in guardia contro i peccati di orgoglio, \u201ccio\u00e8 la presunzione di bastare a se stessi e di procurarsi da soli le \u2018mappe esistenziali\u2019 per orientarsi nel viaggio dell\u2019esistenza\u201d, e dell\u2019accidia, ovvero \u201cl\u2019indolenza, che rende allergici all\u2019impegno evangelico e suscita il rigetto nei confronti di una ricerca spirituale che comporta fatica\u201d. Al contrario, tutti sono \u201cchiamati, in Cristo Ges\u00f9\u201d ad essere \u201ctestimoni della novit\u00e0 evangelica\u201d. Il Cardinale Petrocchi si \u00e8 poi soffermato sulle figure dei Magi: \u201cAvevano lo sguardo rivolto verso l\u2019Alto e per questo riescono a notare l\u2019evento insolito della stella cometa\u201d, ha sottolineato. Inoltre, essi hanno avuto \u201cla prontezza di mettersi in atteggiamento di discernimento\u201d per \u201cconoscere il significato\u201d di ci\u00f2 che avevano visto, lontani da \u201cdistrazione e superficialit\u00e0\u201d, anzi \u201cprendendo sul serio il messaggio contenuto in ci\u00f2 che accade\u201d, cos\u00ec da \u201cnon anestetizzare lo slancio a trovare la spiegazione giusta e la direzione da percorrere\u201d. Fondamentale, inoltre, ha evidenziato il porporato, \u00e8 il fatto che \u201ci Magi non agiscono come individualit\u00e0 sconnesse, ma come gruppo compatto e ben integrato\u201d, un gruppo che pensa \u201cnella dimensione del \u2018noi\u2019\u201d, della \u201ccomunione\u201d, della \u201csequenza io-Dio-gli altri\u201d. Inoltre, questi sapienti si sono resi disponibili a \u201cvarcare i propri spazi di sicurezza, per affrontare, con perseveranza, la fatica di un cammino di cui non si conosce il punto di arrivo\u201d. Ma nella vita, ha spiegato il Cardinale Petrocchi, \u201csi giunge a conquistare valori positivi e saldi solo se si procede in modo perseverante, dirigendosi secondo gli orientamenti suggeriti dallo Spirito Santo. Limitarsi a muovere qualche passo, per poi tergiversare, fermarsi o tornare indietro, rappresenta sempre una strategia esistenziale perdente\u201d. In questo senso, l\u2019Arcivescovo aquilano ha ribadito: \u201cDobbiamo imparare dai Magi. Gli eventi, se sappiamo comprenderli e gestirli, ci conducono al Signore e solo da Lui possono ricevere significato e grazia. Se non andiamo da Ges\u00f9, i fatti restano senza una spiegazione e privi di forza salvifica\u201d. \u201cScrutare i segni dei tempi\u201d e \u201cspecializzarsi nell\u2019arte di connettersi sulle iniziative che Dio intraprende per il nostro bene\u201d, sono stati dunque i suggerimenti offerti dal porporato ai fedeli, affinch\u00e9 \u201cmantengano gli occhi aperti sul Cielo di Dio\u201d, senza lasciarsi \u201cinvischiare troppo nei propri interessi\u201d con la conseguenza di \u201cnon accorgersi delle meraviglie che la grazia opera\u201d. Il Cardinale Petrocchi ha analizzato anche la figura di Erode, \u201cemblema\u201d della malvagit\u00e0 \u201cche attraversa tutte le epoche della storia\u201d perch\u00e9 come c\u2019\u00e8 stato un Erode del passato, ce n\u2019\u00e8 anche uno del presente e ce ne sar\u00e0 uno nel futuro. \u201cC\u2019\u00e8 un Erode dentro di noi e un Erode esterno, a dimensione sociale \u2013 ha messo in guardia l\u2019Arcivescovo \u2013In particolare, opera attraverso la triplice idolatria dei soldi, del sesso e del successo che genera la triplice schiavit\u00f9 dell\u2019avere, del piacere e del potere\u201d. Di fronte a tutto ci\u00f2, ha ribadito il porporato, \u201csiamo chiamati ad imitare la determinazione intelligente dei Magi, che sanno evitare gli intrighi e le insidie di Erode, sempre in agguato\u201d. Essi, infatti, \u201cavvertiti in sogno di non tornare da Erode, per un\u2019altra strada fecero ritorno al loro Paese\u201d. Questo perch\u00e9 \u201cspecie nei momenti di difficolt\u00e0, il Signore non fa mancare mai qualche angelo sul nostro cammino\u201d e \u201cil primo angelo \u00e8 la Chiesa, di cui siamo membra vive\u201d. Infine, il porporato ha ricordato nella preghiera \u201cquanti soffrono per il contagio da Covid, le loro famiglie\u201d e \u201ccoloro che hanno perso la vita a causa dell\u2019epidemia\u201d. Assicurando \u201csolidariet\u00e0 alle persone che sono state danneggiate nelle loro attivit\u00e0 lavorative ed economiche\u201d, il porporato ha concluso la sua omelia esortando i fedeli alla \u201cprossimit\u00e0 agli operatori della sanit\u00e0 e delle istituzioni, che si prodigano, con grande altruismo, per combattere questa devastante pandemia\u201d. (IP)\n7 gennaio - COREA DEL SUD Bicentenario della nascita di Sant\u2019Andrea Kim Taegon. La Chiesa pubblica le sue lettere\nL'Istituto coreano di storia della Chiesa, in occasione del Giubileo per il bicentenario della nascita di Sant\u2019Andrea Kim Taegon, primo sacerdote martire della Corea, decapitato il 16 settembre 1846 durante la persecuzione di Pyong-o - si legge su UCA News -, ha pubblicato un libro che raccoglie le sue lettere. Il volume di 392 pagine \u00e8 frutto di un lavoro di revisione, lungo 25 anni, della biografia pubblicata nel 1996 per commemorare il 150.mo anniversario del suo martirio. La nuova edizione raccoglie il materiale biografico e la traduzione del cardinale Jeong Jin-seok, ex arcivescovo di Seoul, di monsignor Choi Seok-woo e dei defunti padre Choi Seung-ryong e padre Bae Se-young, di 19 delle 21 lettere scritte in latino e in francese dal Santo al padre, a un insegnante e a un funzionario del governo locale. In questo volume sono stati corretti gli errori esistenti e i caratteri cinesi, aggiunti i nomi dei luoghi e integrati i commenti. I testi tradotti e le integrazioni sono stati organizzati separatamente per facilitarne la comprensione. L\u2019arcivescovo di Seoul, il cardinale Andrew Yeom Soo-jung, ha lodato la pubblicazione delle lettere del Santo e ha incoraggiato il clero, i religiosi e i laici a trovare la forza spirituale per leggerle. \u201cLe lettere di padre Kim Taegon \u2013 ha affermato - testimoniano con coraggio la sua fede\u201d, il fatto di aver vissuto da sacerdote e missionario come una fiamma, nella chiamata di Dio. Per questo motivo, la sua figura, ha aggiunto \"\u00e8 essenziale per il rinnovamento spirituale di tutto il clero, dei religiosi e dei credenti della Chiesa coreana\". Padre Cho Han-geon, presidente dell'Istituto coreano di storia della Chiesa, ha ringraziato i sacerdoti anziani per la loro pazienza e per il duro lavoro svolto nel corso di questa impresa. \"Mentre mi preparavo all'edizione riveduta \u2013 ha spiegato -, ho potuto dare uno sguardo agli sforzi dei sacerdoti anziani che si sono affidati a una copia in bianco e nero e a una lente d'ingrandimento per leggere e tradurre piccole lettere durante la pubblicazione della prima edizione. Apprezzo il loro impegno\u201d. L\u2019anno giubilare \u00e8 stato inaugurato il 29 novembre con speciali Messe in tutte le diocesi del Paese. A Seoul, la solenne liturgia \u00e8 stata celebrata dal cardinale Yeom Soo-jung, nella Cattedrale di Myeongdong, dove riposano le spoglie del Santo. Sant'Andrea Kim (1821-46) \u00e8 stato il primo sacerdote cattolico di origine coreana ed \u00e8 ora il patrono della Corea. Nato nel 1821 da una famiglia nobile cristiana molto devota, Kim Taegon viene ordinato segretamente sacerdote a Shangai, in Cina. Tornato in Corea, svolge un\u2019intensa opera missionaria in piena persecuzione anti-cristiana fino all\u2019arresto che lo porta al martirio per il suo rifiuto di apostatare la fede cristiana. Andrea Kim \u00e8 uno dei 103 martiri coreani canonizzati il 6 maggio 1984 da Giovanni Paolo II nella cattedrale di Seoul. Oggi in Corea del Sud si contano 5,6 milioni di cattolici su una popolazione di 51 milioni di abitanti. (AP)\n7 gennaio - REPUBBLICA CECA Volontari della Pastorale sanitaria vicini ai malati con la preghiera\nSono 27 i nuovi volontari della Pastorale sanitaria che hanno completato l\u2019apposito corso di formazione tra il febbraio e il settembre del 2020, che sarebbero pronti a dare assistenza ai malati negli ospedali. Purtroppo per\u00f2, essendo per la maggior parte anziani,\n[riferisce il sito della Conferenza episcopale ceca](https://www.cirkev.cz/cs/aktuality/210105novi-dobrovolnici-v-duchovni-peci-miri-do-nemocnic), non \u00e8 prudente che entrino in servizio effettivo nelle corsie, anche se alcuni hanno potuto esercitare direttamente, sotto la supervisione dei cappellani, all'ospedale \u0160umperk e all'ospedale regionale T. Bata a Zl\u00edn. Costretti a stare alla larga dalle strutture in prima linea, tuttavia i neovolontari hanno dato vita a un Rosario vivente che pregano quotidianamente per i pazienti e i paramedici negli ospedali, affinch\u00e9 il Signore misericordioso allevi il loro dolore e la loro solitudine. \"Prego affinch\u00e9 la situazione possa cambiare e io possa iniziare pienamente e fare il mio servizio di volontariato\", \u00e8 la testimonianza di uno di questi volontari, che manifesta cos\u00ec l\u2019ideale di cura spirituale e la volont\u00e0 di essere vicino a coloro i quali in questo momento sperimentano sofferenze e malattie. Il corso di volontariato nella Pastorale sanitaria \u00e8 stato organizzato dal Centro per la Pastorale degli Infermi dell'Arcidiocesi di Olomouc. A causa della pandemia, il corso \u00e8 stato condotto in condizioni non standard, tuttavia, i nuovi volontari sono riusciti a completarlo con successo nel mese di dicembre, superando gli esami e ottenendo il certificato di idoneit\u00e0. I 27 partecipanti, nel corso dei mesi, hanno approfondito la spiritualit\u00e0 e la cura pastorale dei malati, la liturgia e la religione, l'etica medica e sanitaria, l'organizzazione degli ospedali e hanno acquisito la padronanza delle basi della comunicazione con i pazienti. (RB)\n6 gennaio - POLONIA Giornata missionaria. Monsignor Mazur ringrazia tutti per la solidariet\u00e0 dimostrata ai missionari in tempo di pandemia\n\u201cA nome di tutti i missionari e missionarie, nonch\u00e9 di coloro che presto intraprenderanno cammini missionari, desidero esprimere il mio sentito ringraziamento per la vostra preghiera, dedizione e preoccupazione per le missioni nel mondo\u201d. Cos\u00ec ha scritto ai fedeli, in occasione della Giornata missionaria che la Chiesa polacca celebra il giorno dell\u2019Epifania, monsignor Jerzy Mazur SVD, presidente della Commissione episcopale per le missioni, in un comunicato diffuso sulla pagina web dei vescovi. Il presule, in questa Giornata di Preghiera e Assistenza alla Missione, dal titolo quest'anno \"L'Eucaristia \u00e8 la rivelazione dell'amore\", ha rivolto un ringraziamento speciale a tante famiglie polacche che, in questo tempo di pandemia, hanno riscoperto di essere \"Chiesa domestica\" e hanno sostenuto i missionari con la loro preghiera e la loro solidariet\u00e0. Il presidente della Commissione per le missioni, prendendo ad esempio i santi che \u201cavevano nel cuore un enorme amore per Ges\u00f9 eucaristico. Erano persone di profonda adorazione\u201d ha auspicato che \"il loro esempio incoraggi a suscitare riverenza per Ges\u00f9 eucaristico e a vivere con amore la sua presenza sacramentale in mezzo a noi\". Egli ha richiamato l'attenzione su quei missionari che, spesso lavorando in condizioni estremamente difficili, hanno tratto forza da Ges\u00f9 Eucaristia. Come la Serva di Dio Wanda B\u0142e\u0144ska, dedita per tutta la vita alla cura dei lebbrosi in Uganda, che diceva: \"Se non ricevessi l'Eucaristia tutti i giorni, non avrei la forza di lavorare\"; o il missionario verbita Marian \u017belazek, al servizio dei lebbrosi in India, per il quale l\u2019Eucaristia fu scuola di devozione e amore fraterno. Monsignor Mazur ha espresso felicit\u00e0 per i 1.883 missionari presenti in 99 Paesi di missione - in America Latina e Caraibi, in Africa, in Asia, in Oceania e in Alaska -, poich\u00e9 essi, nelle comunit\u00e0 in cui sono stati inviati, - ha spiegato -, condividono la verit\u00e0 di Cristo con coloro che non hanno sentito spesso parlare di Lui, portano speranza e consolazione, ma anche aiuto materiale ai bisognosi. Tuttavia - ha affermato -, affinch\u00e9 essi possano continuare a servire efficacemente i poveri e i sofferenti, c\u2019\u00e8 bisogno del nostro impegno spirituale e materiale; che i cattolici aiutino le missioni, non solo oggi, in cui si raccolgono donazioni in tutte le parrocchie per il Fondo nazionale per le missioni, ma sempre. Il vescovo di E\u0142k, per concludere, ha auspicato \u201cche Cristo, che si \u00e8 rivelato alle nazioni pagane, attraverso il servizio missionario della Chiesa, raggiunga i cuori e le menti di tutti coloro che ancora non lo conoscono e riveli loro il suo amore nell'Eucaristia\u201d, concedendo ai benefattori delle missioni le grazie necessarie. (AP)\n6 gennaio - FILIPPINE Ordinario militare: solo nel vero servizio \"possiamo ottenere la felicit\u00e0 che cerchiamo\"\nMonsignor Oscar Jaime Lianeta Florencio, ordinario militare per le Filippine, luned\u00ec scorso, a Camp Crame, ospite d'onore e relatore della 27.ma Giornata dell'etica della polizia nazionale filippina - riporta la pagina web dell\u2019Episcopato -, ha chiesto alle forze dell\u2019ordine di affrontare la minaccia della criminalit\u00e0 non solo con il coraggio ma anche con la fede. \"Viviamo tempi difficili e anche la nostra risposta dovr\u00e0 essere dura, tuttavia possiamo essere duri solo quando abbracciamo l'unit\u00e0, diamo valore al servizio e amiamo il nostro Paese\", ha affermato il vescovo. \u00c8 sempre una sfida essere onesti e degni, ma tutto questo cambia quando lo si fa per Dio e per il Paese. Il presule ha sottolineato che solo nel vero servizio \"possiamo ottenere la felicit\u00e0 che cerchiamo\" e \u201ctrovare appagamento nella nostra vita\" e che \"un servizio onesto e degno sar\u00e0 ancor pi\u00f9 significativo se sentiamo che \u00e8 prestato per il nostro Paese e che ci \u00e8 stato dato da Dio per nutrire la pace, l'amore e l'unit\u00e0\". Rivolgendosi alle forze di polizia, alla presenza del loro capo, Debold Sinas, e di altri alti funzionari, monsignor Florencio le ha ringraziate, ricordando ai filippini il loro instancabile lavoro a favore del popolo anche in tempo di pandemia. E ha concluso, sottolineando che una crisi, \"se affrontata audacemente con una forte fede in Dio, rappresenta una grande opportunit\u00e0 per diventare persone migliori\". (AP)\n6 gennaio - INDONESIA #coronavirus Invito dei leader cristiani a mantenere viva la speranza per non lasciare spazio alla disperazione\nA quasi un anno dall\u2019arrivo della pandemia di coronavirus nel Paese, leader cattolici e protestanti hanno chiesto ai cristiani di non perdere la speranza. \"Abbiamo appena salutato il 2020, che \u00e8 stato un anno pieno di sfide\u201d ha affermato in una dichiarazione, diffusa il 4 gennaio e riportata da UCA News, il reverendo Gomar Gultom, presidente della Comunione delle Chiese in Indonesia (IGP). Un anno difficile \u2013 ha aggiunto il religioso \u2013 \u201cperch\u00e9 la pandemia di Covid-19 ci ha lasciato nella sofferenza e nel dolore\". Tuttavia, ha continuato, anche se la pandemia continua a perseguitarci, \u201cnon dobbiamo essere pessimisti. Dobbiamo invece vedere questa situazione come un buon momento per diffondere l'amore\". Quindi, \u201ccon questo spirito, dobbiamo mantenere viva la speranza per non lasciare che la pandemia di Covid-19 ci porti alla disperazione\u201d e \u201cringraziare Dio per il vaccino contro il coronavirus acquistato dal governo\u201d. Il governo indonesiano, riporta UCA News, attraverso la sua compagnia farmaceutica statale Bio Farma, ha iniziato a distribuire tre milioni di dosi di vaccino anti Covid-19, sviluppato dalla Sinovac Biotech cinese e approvato, il 3 gennaio, per l'uso d'emergenza, dalla Drug and Food Control Agency, in tutte le 34 province dell'Indonesia. Il governo si propone di vaccinare almeno 181 milioni di persone su 270 milioni di abitanti del Paese, dando la massima priorit\u00e0 agli operatori sanitari. Padre Paulus Christian Siswantoko, membro del Catholic Network Against Covid-19 di Giacarta, ha ricordato ai cattolici di continuare a rispettare i protocolli sanitari durante il programma di vaccinazione e ad essere solidali con il prossimo. \"Non siate negligenti. Il governo ha fatto uno sforzo enorme, dobbiamo fare seriamente attenzione. Speriamo che il programma ci aiuti a liberarci del Covid-19\", ha concluso il segretario esecutivo della Commissione episcopale per i laici. (AP)\n6 gennaio - THAILANDIA #coronavirus Salgono i contagi. Messe online per garantire la sicurezza dei fedeli\nDinanzi al timore di una nuova ondata di contagi di coronavirus nella nazione del sudest asiatico \u2013 si legge su UCA News -, molte chiese hanno spostato le loro celebrazioni e i loro servizi su Internet, per garantire la sicurezza dei fedeli. La Cattedrale dell'Assunzione, la principale chiesa cattolica del Paese, a Bangkok, tra le altre, ha chiesto ai credenti di non partecipare alle Messe pubbliche fino a nuovo avviso. Queste si svolgeranno online in conformit\u00e0 con la richiesta delle autorit\u00e0 di interrompere i grandi raduni. Stessa cosa ha fatto la Holy Redeemer Church di Bangkok, fondata dai Redentoristi nel 1949, annunciando che sospender\u00e0 le scuole domenicali fino a nuove disposizioni, e le lezioni si svolgeranno virtualmente. In Thailandia, negli ultimi giorni sono saliti i contagi. Solo il 5 gennaio le autorit\u00e0 hanno registrato 526 nuovi casi di coronavirus, che hanno portato ad un totale di 9.000 casi e 65 decessi. Sebbene il numero di contagi giornalieri non sia paragonabile ad altri Paesi, i funzionari locali si sono detti molti preoccupati che la diffusione del virus possa presto sfuggire al loro controllo e hanno preso subito provvedimenti, introducendo restrizioni pi\u00f9 severe. (AP)\n6 gennaio - SCOZIA #coronavirus Chiusura luoghi di culto. Vescovi: \"Restrizione arbitraria e ingiusta\u201d\nI vescovi, in una dichiarazione diffusa ieri sulla loro pagina web, in seguito all\u2019annuncio del Primo Mnistro Nicola Sturgeon della chiusura di tutti i luoghi di culto, da venerd\u00ec 8 gennaio a luned\u00ec 1\u00b0 febbraio 2021, per la nuova variante di Covid-19, hanno espresso perplessit\u00e0 per la decisione del governo scozzese di chiudere le chiese, dal momento che \"non sono emerse prove che giustifichino l'inclusione dei luoghi di culto come fonti di contagio\". E poich\u00e9 le misure adottate dallo scorso marzo per garantire la sicurezza pubblica nelle chiese sono state efficaci, senza prove scientifiche \u201cqueste restrizioni \u2013 hanno affermato i presuli - sembreranno ai cattolici arbitrarie e ingiuste\u201d. Anche perch\u00e9 un numero significativo di altri settori, come l'edilizia, l'industria manifatturiera e gli sport d'\u00e9lite, continueranno ad operare. I vescovi hanno parlato, dunque, di una restrizione \u201carbitraria e ingiusta\u201d, che causa sgomento e confusione, in netto contrasto con la decisione del governo inglese di non chiudere i luoghi di culto e riconoscere \"il contributo essenziale del culto pubblico al benessere spirituale di tutti i cittadini\". Consapevoli della delusione che queste chiusure causeranno a tutti i fedeli in Scozia, i vescovi, sottolineando di nuovo i benefici spirituali, sociali e psicologici forniti dal culto pubblico, - definito come \u201cun diritto umano\u201d e \u201cun dovere che l'umanit\u00e0 deve a Dio\u201d -, hanno quindi esortato il governo scozzese, al momento della riesamina pi\u00f9 tardi a gennaio delle attuali misure, di riconsiderare queste restrizioni, avendo \u201ci cattolici bisogno dell'Eucaristia e dell'incontro sacramentale con il Signore necessari al loro benessere spirituale e alla loro salvezza finale\u201d. (AP)\n5 gennaio - ECUADOR Messaggio dei vescovi sulla responsabilit\u00e0 politica in vista delle elezioni presidenziali e legislative del 7 febbraio\nI vescovi dell\u2019Ecuador invitano tutti i cittadini a scegliere, nelle prossime elezioni presidenziali e legislative che si svolgeranno il 7 febbraio, quanti sono in grado di far fronte, nel miglior modo e con realismo e speranza, alla crisi sanitaria, economica ed etica che sta segnando l\u2019intero Paese. Per i presuli si tratta di un obbligo morale e civico. In un messaggio intitolato \u201cResponsabilit\u00e0 politica\u201d l\u2019episcopato ricorda che la politica \u00e8 ricerca del bene comune e che la fede cristiana non pu\u00f2 essere vissuta soltanto come spazio privato, ma anche come impegno sociale, per questo i vescovi sollecitano tutti gli ecuadoriani a partecipare alla vita democratica del Paese. I presuli richiamano poi l\u2019importanza dei partiti politici e del loro ruolo di intermediari tra legittime aspirazioni degli attori sociali e Stato, e ricordano che compito dei responsabili dell\u2019informazione \u00e8 aiutare i cittadini a comprendere la realt\u00e0 nazionale. Circa i partiti e i movimenti politici i presuli precisano inoltre che devono avere un programma ideologico chiaro e una organizzazione che li identifichi, ma che nessuna opzione politica pu\u00f2 rappresentare tutti i valori umani e cristiani e offrire soluzioni a qualunque problema. I vescovi aggiungono che quando partiti e movimenti concentrano le loro attivit\u00e0 ai soli fini elettorali, ignorando le necessit\u00e0 dei pi\u00f9 vulnerabili, scivolano nel populismo con proposte ingannevoli. Tutto ci\u00f2 comporta perdita di credibilit\u00e0, induce il cittadino a diffidare della politica e ad allontanarsene. A tal proposito la conferenza episcopale ricorda anche quanto scrive Papa Francesco nell\u2019enciclica Fratelli tutti: \u201cIl disprezzo per i deboli pu\u00f2 nascondersi in forme populistiche, che li usano demagogicamente per i loro fini\u201d (155). Nel loro messaggio i vescovi, poi, rimarcano che i politici come candidati o leader di partiti o movimenti, hanno la responsabilit\u00e0 di offrire soluzioni ai bisogni della popolazione. \u201cI candidati sono chiamati a parlare in modo chiaro e senza riserve\u201d sottolineano i presuli che esortano alla ricerca del bene comune e ad avere attenzione, in particolare, per gli emarginati, i bambini, i giovani, le donne, i migranti e gli anziani. A quanti saranno eletti l\u2019invito \u00e8 a governare il Paese aprendosi al dialogo e alla collaborazione con tutti. \u201cCon il nostro voto facciamo la storia e generiamo progresso o retrocessione, occupazione o disoccupazione, sicurezza o insicurezza, onest\u00e0 o corruzione, giustizia o impunit\u00e0\u201d proseguono i vescovi che incoraggiano particolarmente i giovani ad esercitare coscienziosamente e responsabilmente il loro diritto di voto e a scegliere candidati che tengano conto delle esigenze della gente al di l\u00e0 dei propri interessi. \u201cCome pastori - concludono i presuli - \u2018sogniamo un Ecuador dove ci siano equit\u00e0 e sviluppo, dove i diritti di tutti vengano rispettati, soprattutto quelli dei pi\u00f9 poveri e vulnerabili, dove la voce degli ultimi possa essere ascoltata\u2019\u201d. (TC)\n5 gennaio - ITALIA Monsignor Lorefice lancia un appello perch\u00e9 l\u2019Europa rifletta sul fenomeno migratorio e cessino i respingimenti\n\u201cGli ultimi report sui fatti avvenuti nel Mediterraneo centrale tra le fine di dicembre e i primi giorni di gennaio fanno stringere il cuore a chiunque avverta ancora il senso della propria umanit\u00e0: siamo chiamati a reagire da esseri umani e da cristiani\u201d: lo afferma l\u2019arcivescovo di Palermo, monsignor Corrado Lorefice, facendo riferimento alle ultime tragedie verificatesi nelle acque del Mediterraneo e ricordando in particolare i 4 bambini ritrovati cadaveri il 18 dicembre scorso sulle coste libiche. \u201cNel silenzio generale, sono morti annegati durante un respingimento, uno dei tanti \u2018push-back\u2019 operati dalla cosiddetta guardia costiera libica\u201d spiega il presule in una nota pubblicata sul portale della sua arcidiocesi. \u201cIl mio appello \u00e8 perch\u00e9 questo 2021 si apra nel segno di una nuova, reale riflessione che conduca presto a un cambiamento nella condivisione delle regole europee\u201d rimarca monsignor Lorefice che definisce i respingimenti \u201cuna grave violazione del principio di \u2018non refoulement\u2019 sancito dalla Convenzione di Ginevra\u201d e dei diritti umani internazionali. \u201cCalpestano il Vangelo, tradiscono la fraternit\u00e0 universale - aggiunge il presule -. E oltre a causare il ritorno di tante persone nei lager libici, portano ad esiti come l\u2019annegamento di quei 4 bambini. \u00c8 assordante il silenzio e spaventosa l\u2019indifferenza che sta avvolgendo queste notizie. Non possiamo non indignarci anche come cristiani\u201d. Secondo gli ultimi report delle organizzazioni umanitarie, si legge sul sito web dell\u2019arcidiocesi di Palermo, a fronte dei 34.476 migranti giunti sulle coste italiane attraverso il Mediterraneo centrale, in assenza di canali sicuri e legali di accesso in Europa, sarebbero 11.891 i migranti intercettati e riportati in Libia nel 2020 (9.225 nel 2019), mentre 323 corpi sono stati restituiti dal mare e 417 vite risultano tuttora scomparse nel nulla. Fra l\u20191 e il 3 gennaio inoltre la Open Arms ha soccorso 266 persone, mentre 79 migranti sono stati intercettati e rimpatriati in Libia. \u201cLa Carta costituzionale e il Vangelo ci chiedono di alzare la voce e di coinvolgere i cittadini italiani - scrive in una nota monsignor Lorefice - perch\u00e9 il nostro Paese attraverso quanti lo governano prenda le distanze da questa barbarie che massacra corpi, vite, volti umani, attese, drammi, speranze, e si adoperi anche a livello europeo per una soluzione umanamente sostenibile\u201d. Il presule evidenzia che \u201cmentre viviamo direttamente il dramma della pandemia che sta colpendo il mondo intero, vicini alle nostre famiglie private degli affetti pi\u00f9 cari e travolti dalle conseguenze economiche e sociali che porta con s\u00e9 questo tremendo virus, sempre fiduciosi nella responsabilit\u00e0 di tutti per la salvaguardia del bene prezioso della salute e della vita, ci viene richiesta la stessa responsabilit\u00e0 per il dramma che continua a consumarsi nel Mediterraneo e che non pu\u00f2 lasciarci indifferenti\u201d. Per monsignor Lorefice \u201cbisogna fare di tutto per recuperare quanti continuano a salire sui barconi della morte\u201d. \u201c\u00c8 una responsabilit\u00e0 prossima che riguarda l\u2019intera Europa - conclude - chiamata a mettersi in gioco a livello internazionale e a trovare risposte e soluzioni efficaci al fenomeno migratorio\u201d. (TC)\n5 gennaio - MONDO - Giunsero da oriente, la stella li precedeva. L\u2019Epifania nell\u2019arte\nSolo pochi versetti. Hanno ispirato centinaia di capolavori nel corso dei secoli. Sono i primi dodici del secondo capitolo di Matteo, l\u2019unico Vangelo sinottico che ricorda l\u2019evento dei Magi venuti da oriente per adorare il Bambino. Il tema compare nei primi secoli del cristianesimo: in particolare un affresco delle catacombe di Priscilla, riconducibile al III secolo, mostra l\u2019incontro dei tre sapienti con la Sacra Famiglia, parafrasando per immagini il racconto evangelico: \u201cEntrati nella casa, videro il bambino con Maria sua madre, e prostratisi lo adorarono.\u201d Anche le testimonianze scolpite sugli antichi sarcofagi paleocristiani presentano questi personaggi, ciascuno con un dono in mano, in cammino verso la stalla, vestiti di mantelli corti e di un cappello frigio che identifica la loro provenienza da oriente. \u201cNelle opere funerarie \u2013 spiega Nadia Righi, direttrice del Museo Diocesano di Milano che durante le feste natalizie sta proponendo sul web\n[un ciclo di conferenze gratuite](https://www.vaticannews.va/it/chiesa/news/2021-01/milano-diocesi-natale-museo.html) - questo tema aveva anche un senso metaforico: i doni corrispondevano all\u2019offerta dell\u2019anima a Dio\u201d. Nel tempo questo episodio \u00e8 stato sviluppato in senso narrativo. \u201cLa stella, nominata quattro volte da Matteo, diviene un elemento ricorrente: essa \u00e8 un richiamo e porta al riconoscimento della capanna di Betlemme\u201d. Inizialmente \u00e8 identificata dai pittori con un puntino circondato da raggi. Mantegna e Botticelli le conferiscono l\u2019aspetto di una vera e propria stella con un fascio di luce allungato come una freccia che indica il gruppo divino. \u201cUn\u2019eccezione \u00e8 Giotto che nella Cappella degli Scrovegni \u2013 nota Nadia Righi \u2013 inserisce una cometa vera e propria\u201d. Secondo gli studiosi essa \u00e8 la riproduzione della cometa di Halley che il 25 ottobre 1301, ben visibile nei cieli italiani, aveva effettuato il suo 21mo passaggio noto al perielio. Sono stanti gli elementi decorativi e simbolici che arricchiscono nel corso delle epoche le figure dei Magi. Un corteo di ricchi signori, indefinito nel numero, o tre re, come i doni che portano a Ges\u00f9: l\u2019oro simboleggiante la ricchezza; l\u2019incenso, la regalit\u00e0; la mirra, le sofferenze che il Bambino venuto a salvarci dovr\u00e0 patire attraverso la morte di croce. \u201cI Magi \u2013 prosegue la direttrice del Diocesano di Milano - sono andati caratterizzandosi fisionomicamente e hanno assunto nel tempo i tratti del moro o dell\u2019orientale: tre etnie diverse venute ad adorare il Salvatore. I pittori li hanno associati anche alle tre et\u00e0 dell\u2019uomo: sono infatti anche simbolo dell\u2019umanit\u00e0 in cammino\u201d. L\u2019aspetto legato al lusso e alla ricchezza di questi personaggi conosce un boom nell\u2019epoca Tardo Gotica. \u201cUn tema che poteva avere declinazioni profane \u2013 osserva Nadia Righi \u2013 era particolarmente congeniale agli artisti del Quattrocento: il corteo regale, le vesti meravigliose, gli oggetti preziosi, opera di raffinata oreficeria, gli animali pi\u00f9 svariati con valenza simbolica come pavoni, cammelli e dromedari offrono innumerevoli spunti alla creativit\u00e0 artistica nel periodo che va dal Tardo Gotico al Rinascimento. L\u2019Adorazione dei Magi diviene uno dei soggetti maggiormente trattati dall\u2019arte, molto pi\u00f9 della venerazione dei pastori che si si sviluppa solo dopo il Trecento. Precedentemente i pittori infatti si erano concentrati sull\u2019annuncio dato agli umili dall\u2019angelo\u201d. Tra le opere proposte online dal Museo Diocesano di Milano non poteva mancare l\u2019Adorazione dei Magi di Gentile da Fabriano, conservata alle Gallerie degli Uffizi e dipinta nel 1423 a tempera d\u2019uovo su legno e tela di lino. \u201cE\u2019 l\u2019Adorazione dei Magi per eccellenza. Tutti hanno visto almeno una volta questo capolavoro dipinto da uno degli esponenti pi\u00f9 importanti del Tardo Gotico in Italia\u201d, rileva . Ricchezza, splendore, capacit\u00e0 narrativa emergono dirompenti dal polittico a scomparto unico. E\u2019 scandito da tre lunette, all\u2019interno delle quali si sviluppa la storia: nella prima i Magi vedono la stella per la prima volta; nella seconda il lungo corteo si dipana lungo le colline verso Gerusalemme; nella terza entra nella citt\u00e0 santa; quindi si snoda al centro dell\u2019opera fino ad arrivare al cospetto del Bambino. \u201cIncredibile la serie di dettagli: la scimmia, il ghepardo che spaventa i cavalli agitati, il levriero sotto le gambe dei destrieri e naturalmente i Magi rappresentanti le tre et\u00e0 dell\u2019uomo. Il pi\u00f9 anziano, deposta la corona, \u00e8 prostrato al cospetto di Maria, riconosce la divinit\u00e0 del neonato a cui bacia i piedi dopo aver consegnato il dono ad una delle ancelle. Una grazia principesca contraddistingue la gestualit\u00e0 degli altri magi, vestiti di broccato ed altre stoffe preziose\u201d. Dietro di loro, tra gli astanti, spicca un personaggio con in mano un falcone: probabilmente \u00e8 il banchiere Palla Strozzi, committente del quadro che si fa raffigurare vestito elegantemente come il \u201cquarto re\u201d narrato dai vangeli apocrifi. Arriva immediata l\u2019arte con il suo messaggio, anche a secoli di distanza. Lo confermano i numerosi partecipanti \u2013 tra i 500 e gli 800 in media - alle lezioni online del Museo Diocesano di Milano. \u201cAbbiamo cominciato con le conferenze online ad inizio Avvento per stare vicino al pubblico, raccontando su Zoom le Adorazioni che abbiamo ospitato fisicamente al Museo negli anni passati come il capolavoro di Artemisia Gentileschi proveniente da Pozzuoli. Le persone in questo periodo \u2013 conclude Nadia Righi - desiderano guardare cose belle. Il nostro vuole essere un modo per tenere compagnia a chi \u00e8 a casa da solo. Desideriamo anche cercare di portare a casa un po\u2019 di bellezza con la b minuscola ed aiutare ad alzare lo sguardo verso la Bellezza con la B maiuscola\u201d. (PO)\n5 gennaio - MONDO Dedicata alla testimonianza la Giornata Mondiale dell'Infanzia Missionaria celebrata quest\u2019anno in modo diverso a causa della pandemia\nSar\u00e0 dedicata al tema comune della testimonianza la Giornata Mondiale dell'Infanzia Missionaria 2021 che, come ogni anno vedr\u00e0 uniti, il 6 gennaio, bambini e ragazzi come protagonisti principali dell\u2019animazione missionaria in diversi Paesi nel mondo. Lo rende noto il\n[sito del Segretariato Internazionale della Pontificia Opera dell'Infanzia Missionaria](https://www.ppoomm.va/it/notizie-eventi/eventi/2020/giornata-mondiale-dell-infanzia-missionaria.html), una delle quattro Pontificie Opere Missionarie che, presente oggi in oltre 130 paesi, opera con il motto \"I bambini evangelizzano i bambini, i bambini pregano per i bambini, i bambini aiutano i bambini di tutto il mondo\". \u201cQuest'anno a causa della pandemia molte Giornate dell'Infanzia Missionaria non saranno celebrate a livello nazionale con un incontro di tutti i bambini e ragazzi, ma a livello parrocchiale e di gruppo probabilmente - spiega la Segretaria Generale, suor Roberta Tremarelli, religiosa dell\u2019Istituto delle suore Ancelle Missionarie del Santissimo Sacramento -. La possibilit\u00e0 di utilizzare i social media dar\u00e0 l'occasione di ampliare la partecipazione quindi posso dire che, pur nella difficolt\u00e0 di questo tempo segnato dalla pandemia, abbiamo l'opportunit\u00e0 di incontrare pi\u00f9 persone anche se virtualmente\u201d. Molte direzioni nazionali hanno gi\u00e0 organizzato la Giornata con slogan e materiali adatti per invitare i bambini e ragazzi a impegnarsi e coinvolgersi nel Carisma proposto dall'Opera dell'Infanzia Missionaria. Il coinvolgimento dei bambini, grazie alla loro sensibilit\u00e0, comporta anche quello delle famiglie. \u201cPerci\u00f2 il primo luogo dove i bambini sono testimoni \u00e8 proprio la famiglia\u201d, dice suor Tremarelli. \u201c\u00c8 una testimonianza reciproca: i genitori testimoniano ai bambini la loro fede e allo stesso tempo i bambini e ragazzi testimoniano ai loro genitori l'impegno di pensare agli altri, quegli altri che vanno oltre la propria famiglia, oltre il proprio quartiere, oltre il proprio paese\u201d. Da ricordare che la ricorrenza della Giornata dell\u2019Infanzia missionaria \u00e8 stata istituita nel 1950 da Papa Pio XII che lasci\u00f2 alle singole Chiese nazionali la libert\u00e0 di scegliere la data, anche se molti Paesi oggi la celebrano il 6 gennaio, giorno dell\u2019Epifania dei Magi a Ges\u00f9. La fondazione della Pontificia Opera Infanzia Missionaria si deve invece alla felice intuizione del vescovo francese monsignor Charles de Forbin Janson ispirato dalla Venerabile Pauline Jaricot (1799-1862), laica francese fondatrice delle Opere del \u201cConsiglio della Propagazione della Fede\u201d e del \u201cRosario Vivente\u201d e di cui \u00e8 in corso il processo di beatificazione. L\u2019idea era di coinvolgere i bambini nell\u2019aiuto ad altri bambini, attraverso la preghiera e la collaborazione materiale. Era il 19 maggio 1843 quando, con questa iniziativa, fu gettato il seme di quella che sarebbe diventata l\u2019Opera dell'Infanzia missionaria, riconosciuta come Pontificia da Papa Pio XI nel 1922 . (LZ)\n5 gennaio - ITALIA Un laboratorio teatrale dedicato alla Laudato si\u2019\nLaudato si\u2019 \u00e8 il titolo del laboratorio teatrale dedicato alla costruzione di un racconto totalmente radicato sui versi di San Francesco e alle relative ramificazioni. L\u2019idea \u00e8 venuta a Michele Sinisi, attore e regista teatrale, che ha voluto cos\u00ec testimoniare la stretta relazione tra l\u2019uomo e la propria casa \u201ccos\u00ec come evidenziato nell\u2019Enciclica di Papa Francesco e nel Cantico Delle Creature. Una relazione attraverso cui trovare uno sguardo nuovo\u201d spiega l\u2019autore. Nel raccontare la genesi del workshop, Sinisi rivela che: \u201cSi tratta di un percorso di lavoro che da questa estate sto conducendo attraverso le nostre nuove regole e consuetudini sociali. La sensazione ha ormai elaborato una certezza. La vita \u00e8 definitivamente cambiata, \u00e8 come se avessimo definitivamente cancellato il Novecento. All'improvviso il paradigma di vita di ciascuno \u00e8 stato sostituito da questo febbraio 2020. Come uno tsunami, abbiamo dovuto accettare un verticale cambiamento, che era in itinere da una trentina d\u2019anni ma che facevamo finta di non vedere\u201d. Il regista spiega poi il ruolo del teatro in questo momento cos\u00ec drammatico e i motivi che lo hanno spinto a guardare alla vocazione e alla storia del Poverello di Assisi: \u201cViviamo perennemente innanzi a un bivio: irrigidirci nella pretesa di una restaurazione del modello pre-lockdown oppure planare sull\u2019imprevedibilit\u00e0 dell\u2019attimo che segue. Il teatro ha la funzione di rispecchiare questo dramma umano, che \u00e8 forse sempre lo stesso e nella sostanza mai cambier\u00e0. L\u2019esperienza epifanica alla base dell\u2019esperienza francescana\u201d continua il regista \u201c\u00e8 indagata tra i segni del nostro presente, fisico ed emotivo: gli accadimenti, la cronaca, i progetti per il futuro, la politica e la fisica: tutto ci\u00f2 che ci attraversa al punto da poterlo testimoniare. Il linguaggio con cui dar forma alla narrazione \u00e8 fortemente determinato dalle occasioni e dalle possibilit\u00e0 relazionali che, continuamente in evoluzione, ci ricordano il senso di comunit\u00e0\u201d Il laboratorio inizier\u00e0 il prossimo 12 gennaio nel TeatroBasilica di Roma. (DD)\n5 gennaio - AMERICA LATINA Una \u201cFiera della Famiglia Cattolica\u201d per parlare della \u201cChiesa domestica\u201d\nJuan Diego Network (JDN), organizzazione focalizzata sull'evangelizzazione, la formazione e l'intrattenimento dei latinoamericani nel mondo, ha invitato i diversi movimenti cattolici dell\u2019America Latina ad incontrarsi virtualmente, il prossimo 27 gennaio, in occasione della prima \u201cFiera della Famiglia Cattolica\u201d, organizzata sulla sua piattaforma. Una fiera, ha spiegato Jos\u00e9 Manuel De Urquidi, fondatore dell'apostolato - si legge su Vida Nueva Digital -, che ha lo scopo di far conoscere e promuovere alcune iniziative che hanno permesso alle famiglie cattoliche di essere \u201cChiesa domestica\u201d in questo momento cos\u00ec difficile per il mondo. Sono stati chiamati, dunque, a partecipare gratuitamente i membri di alcuni apostolati, ministeri o ordini religiosi che in modi diversi hanno lavorato a favore della famiglia. Essi presenteranno progetti realizzati in questo tempo di pandemia, eventi, riviste, corsi o racconti che ruotano intorno all'essere \u201cChiesa domestica\u201d. Oltre a presentare il carisma del loro apostolato, la storia, gli eventi e le attivit\u00e0, i partecipanti potranno, dunque, interagire fra loro ed esplorare insieme le diverse iniziative realizzate a favore della famiglia cattolica. Migliaia di fedeli in tutto il mondo, grazie all\u2019iniziativa, potranno beneficiare di lezioni, dialoghi, pannelli virtuali, workshop, incontri interattivi, momenti di preghiera, giochi, sessioni di domande e risposte e partecipare alla Santa Messa. Con questo evento, Juan Diego Network vuole ricordare ci\u00f2 che afferma il Catechismo della Chiesa Cattolica, e cio\u00e8 che la casa cristiana \u00e8 il luogo dove i bambini ricevono il primo annuncio della fede. Per questo motivo, essa \u00e8 chiamata la \"Chiesa domestica\", una comunit\u00e0 di grazia e di preghiera, una scuola di virt\u00f9 umane e di carit\u00e0 cristiana. (AP)\n5 gennaio - ZAMBIA Monsignor Moses Hamungole, vescovo di Monze, ricoverato in condizioni stabili per Covid-19\n\u00c8 in condizioni stabili monsignor Moses Hamungole, vescovo di Monze, in Zambia, ricoverato in ospedale per Covid-19 dal 2 gennaio. \u00c8 stato lui stesso ad informare i fedeli del suo stato di salute sulla sua pagina\n5 gennaio - NIGERIA Monsignor Kaigama (Abuja): superare pregiudizi etnici e religiosi per riportare la pace e la sicurezza in Nigeria\nDietro ai tanti conflitti che affliggono la Nigeria oggi c\u2019\u00e8 spesso un \u201ccomplesso di superiorit\u00e0\u201d delle sue varie componenti etniche, religiose e politiche. Ad affermarlo nei giorni scorsi \u00e8 stato monsignor Ignatius Ayau Kaigama, arcivescovo di Abuja. Parlando nell\u2019omelia per la Solennit\u00e0 della Madre di Dio, pubblicata sulla sua\n[pagina Facebook](https://www.facebook.com/login/device-based/regular/login/?login_attempt=1&next=https%3A%2F%2Fwww.facebook.com%2Fignatius.a.kaigama%2F&lwv=100), il presule ha affermato che i pregiudizi tribali, religiosi e politici \u201cstanno accecando e avvelenando i rapporti cordiali e distruggendo la fiducia reciproca tra i nigeriani\u201d. Sin dalla sua indipendenza nel 1960 dal Regno Unito, la Nigeria ha vissuto diversi conflitti interni spesso a sfondo etnico, ma rivestiti, soprattutto negli ultimi anni da motivazioni religiose. Conflitti che hanno visto una drammatica escalation con l\u2019entrata in scena di gruppi islamisti, come Boko Haram, responsabile dal 2009 di clamorosi rapimenti di massa nelle scuole e sanguinose azioni terroristiche, soprattutto nel nord della Nigeria, ma anche nei Paesi vicini. In questo contesto conflittuale \u201cfacciamo i nostri interessi personali o di parte invece di pensare agli interessi di tutti\u201d, ha osservato monsignor Kaigama nella sua omelia chiamando in causa anche le responsabilit\u00e0 dei cristiani, anch\u2019essi divisi da pregiudizi reciproci ereditati \u2013 ha detto - dai missionari di diverse confessioni dell\u2019epoca coloniale. \u201cSe i cristiani nigeriani non fanno i conti con la storia della Chiesa \u2013 ha ammonito il presule - continueranno con questi pregiudizi che ostacolano la loro unit\u00e0 e a guardarsi con ostilit\u00e0\u201d. L\u2019arcivescovo di Abuja ha quindi parlato della necessit\u00e0 di vivere concretamente i valori della propria religione: \u201cDovremmo aspirare ad essere nigeriani migliori, traducendo le nostre convinzioni di fede in buone azioni, oltre i riti esteriori, perch\u00e9 la fede senza le buone opere \u00e8 morta\", ha sottolineato. Di fronte all\u2019insicurezza generalizzata e ai pericoli che insidiano oggi \u201cda tutte le parti\u201d la Nigeria, il presule ha esortato i nigeriani \u201ca tenersi per mano\u201d per risalire la china e \u201cdimostrare che chi vuole la disintegrazione del Paese sbaglia\u201d. Monsignor Kaigama ha quindi concluso implorando la grazia di Dio perch\u00e9 nel 2021 doni la pace anche alla Nigeria e perch\u00e9 i nigeriani possano liberarsi dei loro pregiudizi etnici, religiosi e politici. (LZ)\n5 gennaio - POLONIA Domenica della Parola di Dio. Monsignor G\u0105decki: \u201cSenza le Sacre Scritture \u00e8 impossibile capire Cristo\u201d\nMonsignor Stanis\u0142aw G\u0105decki, presidente della Conferenza episcopale polacca, ha incoraggiato i vescovi, i sacerdoti, i consacrati e i fedeli dei movimenti laici a celebrare, il 24 gennaio, III Domenica del Tempo ordinario, la Domenica della Parola di Dio, istituita nel 2019 da Papa Francesco con la Lettera apostolica in forma di Motu proprio \u201cAperuit illis\u201d. \"La Chiesa nasce dal Verbo incarnato, cio\u00e8 dalla Persona di Ges\u00f9 Cristo, ma le Sacre Scritture sono un'introduzione e un commento alla Persona di Ges\u00f9 Cristo\" ha affermato l\u2019arcivescovo di Pozna\u0144. Egli ha, dunque, incoraggiato i fedeli a prestare attenzione alla Parola di Dio, all'omelia, ma anche all'ambiente liturgico e alla celebrazione, in questa speciale domenica biblica, che \u201cdovrebbe suscitare entusiasmo e amore per le Sacre Scritture - ha spiegato - senza le quali \u00e8 impossibile capire Cristo\u201d, non solo il 24 gennaio, ma tutto l'anno. In Polonia, l'Opera Biblica organizza da diversi anni anche la Settimana Biblica e la Lettura Nazionale delle Sacre Scritture. Quest'anno la tredicesima Settimana Biblica si svolger\u00e0 dal 18 al 24 aprile e la quinta Lettura Nazionale delle Sacre Scritture, il 18 aprile 2021. (AP)\n5 gennaio - BANGLADESH #coronavirus Ancora incerto lo svolgimento a febbraio del tradizionale pellegrinaggio al Santuario di Sant\u2019Antonio da Padova a Panjora\n\"A causa della pandemia di Covid-19, siamo sicuri che quest'anno il cammino di Sant'Antonio non si terr\u00e0 il primo venerd\u00ec di febbraio come gli anni precedenti. Questo \u00e8 quanto abbiamo deciso\". \u00c8 quanto ha riferito l'arcivescovo Bejoy N. D'Cruze ad UCA News, in merito al pellegrinaggio cattolico pi\u00f9 popolare del Paese, dopo un incontro, tenutosi il 3 gennaio, tra i funzionari della Chiesa, tra cui l'arcivescovo D'Cruze e il vescovo ausiliare di Dacca, monsignor Shorot Francis Gomes, e padre Joyanto S. Gomes, parroco della Chiesa di San Nicola da Tolentino di Nagari a cui il Santuario \u00e8 aggregato. I funzionari, prima di fare una scelta definitiva, hanno deciso di \"osservare la situazione Covid-19\" fino al 13 gennaio. A seconda dell'entit\u00e0 della pandemia nei prossimi giorni - ha affermato il presule - il pellegrinaggio potrebbe svolgersi dopo la domenica di Pasqua, con un numero limitato di partecipanti provenienti da diverse diocesi, e potrebbe essere trasmesso in diretta televisiva per permettere alle persone che non potranno partecipare di seguirlo online. Fra il 12 e il 13 gennaio i religiosi terranno un nuovo incontro durante il quale prenderanno una decisione definitiva. Ogni anno, la prima settimana di febbraio, il Santuario di Sant'Antonio da Padova, a Panjora, nel distretto di Gazipur, nell'arcidiocesi di Dacca, attira fino a 50.000 persone, devote del Santo miracoloso, in occasione della sua festa. Festa che cadrebbe il 13 giugno, ma a Panjora viene celebrata a febbraio, con un tempo pi\u00f9 favorevole, per incoraggiare e facilitare la partecipazione al pellegrinaggio. In Bangladesh, Paese a maggioranza musulmana e con una popolazione di oltre 160 milioni di abitanti, i cristiani rappresentano meno della met\u00e0 della popolazione, eppure Sant'Antonio da Padova \u00e8 un santo popolarissimo sia tra i cristiani che tra i musulmani e gli ind\u00f9. Gli storici della Chiesa credono che la devozione al Santo vada avanti da secoli nella nazione. Una leggenda popolare racconta che una piccola statua di Sant'Antonio apparve e riapparve pi\u00f9 volte nel luogo dove ora si trova il Santuario, e la gente cominci\u00f2 a recarvisi a pregare. A rendere popolare il Santuario, avrebbe contribuito anche Dom Antonio, un predicatore cattolico bengalese del XVIII secolo, figlio di un re ind\u00f9 rapito dai pirati e venduto a un missionario cattolico portoghese che lo convert\u00ec. A lui si attribuisce il merito di aver convertito migliaia di ind\u00f9 di casta inferiore nella zona di Bhawal a Dacca. (AP)\n5 gennaio - AUSTRIA Al via il 10 gennaio l\u2019Anno Canisiano nel quinto centenario della Nascita di san Pietro Canisio\nL'8 maggio 2021 ricorre il quinto centenario della nascita di san Pietro Canisio, sacerdote della Compagnia di Ges\u00f9, Dottore della Chiesa, e figura di spicco della Riforma cattolica nel XVI secolo. Olandese di nascita, fu il primo Gesuita della Provincia Germanica e superiore provinciale della stessa e in questa qualit\u00e0 fond\u00f2 il Collegio gesuita di Innsbruck. Ed \u00e8 qui, nella capitale del Tirolo austriaco di cui san Pietro Canisio \u00e8 il patrono, che il 10 gennaio inizieranno ufficialmente le celebrazioni del centenario. Ad inaugurare l\u2019Anno Canisiano sar\u00e0 il vescovo Hermann Glettler con una Messa trasmessa dalla radio nazionale. Non sar\u00e0 un anno di grandi eventi \u2013 spiega il\n[sito della diocesi di Innsbruck](https://www.dibk.at/Themen/500-Herzfeuer-Petrus-Canisius-Jahr-2021) - ma di \u201c500 Fuochi del cuore\u201d, di piccole testimonianze di fede e di carit\u00e0 che tutti i fedeli sono invitati a realizzare nei loro vari ambiti. Un\u2019occasione dunque per mettere in pratica l\u2019esempio di Pietro Canisio, santo che ha creduto \u201ccon il cuore\u201d, ma anche uomo di azione e testimone attivo della fede, in particolare nel campo dell\u2019educazione, come testimoniano i suoi importanti scritti e la fondazione di tanti centri educativi gesuiti nelle regioni tedesche in tempi particolarmente difficili quali furono quelli della Riforma protestante. \u201cAnche oggi \u2013 sottolinea il comunicato - c'\u00e8 bisogno di un nuovo slancio e di una nuova dinamica per trasmettere la fede\u201d. La diocesi si propone dunque \u201cdi promuovere iniziative che rappresentano la diversit\u00e0 e la vivacit\u00e0 della vita della Chiesa in modo che abbiano un effetto duraturo e sostengano le persone nelle sfide della vita quotidiana, di sostenere progetti che guardino oltre gli orizzonti della Chiesa\u201d e di sviluppare iniziative nuove, ma anche di valorizzare quelle esistenti. \u201cCome Chiesa, non vogliamo nasconderci, ma piuttosto osare fare qualcosa di nuovo per condividere il tesoro della fede con quante pi\u00f9 persone possibile. Lo facciamo con la volont\u00e0 di imparare gli uni dagli altri\u201d, ha spiegato monsignor Glettler. Canonizzato nel 1925 da Pio XI che lo proclam\u00f2 anche Dottore della Chiesa, san Pietro Canisio \u00e8 stato uno dei pi\u00f9 grandi santi della Controriforma. Nato a Nimega nel 1521 da una famiglia benestante, entrato nella Compagnia nel 1543, partecip\u00f2 come perito al Concilio di Trento. Nel 1548 fu inviato sant\u2019Ignazio di Loyola in Germania, dove si prodig\u00f2 per difendere strenuamente e rafforzare la fede cattolica. Celebre la sua \u201cSumma in usum Christianae pueritiae\u201d del 1555 (conosciuta anche come \"Cathechismus Ferdinandi\"), la cui importanza \u00e8 evidenziata dalle numerose edizioni che se ne fecero in poco pi\u00f9 di un secolo. Consacr\u00f2 l\u2019ultima parte della sua vita a Friburgo, in Svizzera, dove si era ritirato nel 1580 e dove morir\u00e0 nel 1597, alla predicazione e alla stesura delle sue ultime opere. (LZ)\n5 gennaio - COLOMBIA La diocesi di Quibd\u00f2 ringrazia tutti coloro che hanno sostenuto la sua missione nel 2020\nLa diocesi di Quibd\u00f2, in un comunicato firmato dal suo vescovo, monsignor Juan Carlos Barreto Barreto - diffuso sulla pagina web dell\u2019Episcopato -, ha espresso il suo \u201csincero ringraziamento a tutte le persone, le istituzioni e le organizzazioni che hanno sostenuto la sua missione pastorale in questo anno difficile\u201d, in particolare a coloro che attraverso la diocesi \u201channo dato e stanno dando un contributo solidale per alleviare il disagio di molte famiglie nel contesto del Covid 19 e dell'ondata invernale\u201d, e ha presentato un bilancio di questo aiuto umanitario. Nel corso del 2020, - si legge nel comunicato \u2013 tre sono state le azioni di solidariet\u00e0 su cui, attraverso la Pastorale Sociale, le 26 parrocchie della diocesi si sono concentrate: sul \u201cGran Donat\u00f3n Choc\u00f3\u201d, sull'aiuto alle famiglie vulnerabili nel momento pi\u00f9 critico della pandemia e sull'aiuto alle persone colpite dall'ondata invernale. Grazie alle diverse donazioni sono stati distribuiti 13 mila generi di prima necessit\u00e0, di cui diecimila gestiti solo dalla diocesi e tremila dalla diocesi e dalla Croce Rossa. Monsignor Barreto ha apprezzato il sostegno dei donatori e la gestione dei gruppi parrocchiali, grazie ai quali \u00e8 stato possibile raggiungere le famiglie pi\u00f9 vulnerabili. Il presule si \u00e8 detto consapevole di quanto questo territorio e il contesto in cui si trova richieda trasformazioni strutturali, e molte delle quali vadano promosse insieme alle organizzazioni sociali ed etnico-territoriali, \u201ctuttavia \u2013 ha concluso -, il Signore ci incoraggia alla solidariet\u00e0 immediata, ascoltando il suo invito a prenderci cura dei poveri, perch\u00e9 \"tutto ci\u00f2 che facciamo per il pi\u00f9 piccolo di questi, lo facciamo a Lui\u201d. (AP)\n5 gennaio - REGNO UNITO Da oggi nuovo lockdown nazionale, ma restano aperte le chiese. La soddisfazione del cardinale Nichols\nEntra in vigore oggi il nuovo lockdown nazionale nel Regno Unito. La misura \u00e8 stata annunciata luned\u00ec dal Premier Boris Johnson per cercare di attenuare la diffusione del contagio da Covid-19 e il sovraffollamento negli ospedali aumentati entrambi negli ultimi giorni anche a causa della nuova \u201cvariante\u201d inglese del virus, molto pi\u00f9 contagiosa. Col nuovo lockdown alle persone sar\u00e0 richiesto dunque di restare a casa salvo per spese essenziali, lavori che non possono essere svolti da casa, per ragioni sanitarie o anche in caso di violenze domestiche, ha precisato Johnson. Chiuse anche le scuole che proseguiranno le loro attivit\u00e0 didattiche a distanza. Restano invece aperte le chiese per il culto, i matrimoni o funerali, sia pure con un numero limitato di persone e nel rigido rispetto delle norme sanitarie sul distanziamento sociale. Una decisione accolta con soddisfazione dal cardinale Vincent Nichols, presidente della Conferenza episcopale inglese e gallese (Cbcew), che era stato piuttosto critico nei confronti delle limitazioni al culto imposte nei mesi scorsi dal Governo. \u201cLa pratica regolare della nostra fede \u2013\n[ha dichiarato l\u2019arcivescovo di Westminster](https://www.cbcew.org.uk/open-churches-vital-for-resilience-during-lockdown-says-cardinal/) - \u00e8 una fonte consolidata sia di resilienza personale oltre a permettere il sevizio ai pi\u00f9 bisognosi. Tale resilienza e questo servizio duraturo sono vitali in queste circostanze difficili. Sono felice \u2013 ha dunque affermato il cardinale Nichols - che non siano state introdotte misure che ostacolino o riducano questa fonte essenziale di energia per il bene comune. Le parrocchie cattoliche continueranno a servire i bisogni della loro comunit\u00e0 locale\u201d. La Conferenza episcopale ha pubblicato sul suo sito le nuove dispposizioni del Governo. (LZ)\n4 gennaio MALESIA Sospensione delle Messe pubbliche prorogata al 14 gennaio nell\u2019arcidiocesi di Kuala Lumpur: decisione \"doverosa per il bene comune\"\nLa sospensione delle Messe pubbliche nell\u2019arcidiocesi di Kuala Lumpur, in Malesia, \u00e8 stata prorogata al 14 gennaio. Lo ha reso noto un\n[comunicato](https://www.archkl.org/index.php/archkl/archkl-announcement-news/316-dec-31-chancery-notice-extracts) del cancelliere dell\u2019arcidiocesi, padre Michael Chua, dopo le limitazioni agli spostamenti decise dalle autorit\u00e0 locali nei distretti di Kuala Lumpur, Selangor e Seremban alla luce della situazione ancora critica dei contagi. L\u2019arcivescovo Julian Leow Beng Kim aveva inizialmente disposto la sospensione delle celebrazioni con concorso di popolo a partire dalla vigilia di Natale fino al 6 gennaio. La nuova direttiva prevede la chiusura delle chiese in tutte le parrocchie dell\u2019arcidiocesi, anche in quelle non comprese nelle zone rosse. Monsignor Leow e i suoi due vicari generali provvederanno ad amministrare le Cresime recandosi nelle parrocchie su prenotazione. L\u2019arcivescovo ha peraltro dato facolt\u00e0 ai parroci e altri sacerdoti di amministrarla a suo nome nel caso che a richiederla siano pi\u00f9 di 30 candidati. Questo per consentire il rispetto del limite di 20 persone stabilito per le zone rosse. Limite quest\u2019ultimo previsto anche per la celebrazione dei funerali e dei matrimoni, ai quali potranno partecipare, invece, un massimo di 30 persone nelle aree non rosse. Restrizioni anche per i battesimi ai quali, fino al 14 gennaio, potranno presenziare solo i familiari stretti e i padrini e madrine, mentre battesimi di gruppo saranno limitati a un massimo di due famiglie. \u201cDal punto di vista medico, pi\u00f9 stretti sono i controlli, minori sono le possibilit\u00e0 di diffusione della malattia\", spiega comunicato padre Chua. \u201cCerto la nostra decisione di tenere le chiese chiuse sfortunatamente non corrisponde a quanto viene fatto nel Paese, ma \u00e8 anche vero che siamo chiamati a standard pi\u00f9 alti, in cui i diritti personali sono sempre accompagnati dai doveri per il bene comune, che in questo caso \u00e8 di contenere la pandemia nella nostra comunit\u00e0 e di evitare di intasare gli ospedali. Per questa ragione l\u2019arcivescovo chiede umilmente la vostra collaborazione facendo i sacrifici necessari secondo quanto ci detta la carit\u00e0 cristiana\u201d, conclude il comunicato. Secondo i dati del Ministero della Salute, la Malesia ha registrato finora un totale di 119.077 casi di Covid-19 con 494 morti. I contagi, che erano stati relativamente contenuti fino all\u2019estate scorsa, hanno cominciato a crescere in modo esponenziale a partire da ottobre. (LZ)\n4 gennaio - ITALIA A Palermo il 6 gennaio la celebrazione dell\u2019Epifania con monsignor Lorefice con l\u2019uso di 14 lingue\nAlla celebrazione dell\u2019Epifania che l\u2019arcivescovo di Palermo, monsignor Corrado Lorefice, presieder\u00e0 nella cattedrale del capoluogo siciliano il 6 gennaio alle 10, saranno usate 14 lingue. Lo precisa l\u2019Ufficio Migrantes dell\u2019arcidiocesi di Palermo che al Pontificale di mercoled\u00ec invita tutti i popoli a manifestare la volont\u00e0 di voler vivere in armonia nel medesimo territorio, accogliendo la pace portata da Ges\u00f9. L\u2019Ufficio Migrantes riferisce che, dai dati ufficiali, al 31 dicembre 2019, a Palermo risultano residenti 25.075 stranieri, pari al 3,8% della popolazione. Circa un terzo sono cristiani: cattolici, ortodossi e di diverse denominazioni evangeliche e protestanti. Sono migliaia, ancora oggi, le persone costrette a fuggire dalla loro patria, in particolare da paesi asiatici, africani e dell\u2019America latina a causa di piccole e grandi guerre, di discriminazioni economiche e degli effetti devastanti del clima. Nel 2019 \u00e8 stato registrato un numero record di 79,5 milioni di rifugiati, fa sapere l\u2019Ufficio Migrantes, pari all\u20191% della popolazione mondiale, 10 milioni in pi\u00f9 rispetto all\u2019anno precedente. \u201cInteressarci dei migranti \u00e8 interessarci di noi stessi perch\u00e9 viviamo tutti sulla medesima terra e siamo parte della medesima \u2018famiglia umana\u2019 - affermano Mario Affronti e padre Sergio Natoli dell\u2019Ufficio Migrantes -. La presenza dei migranti e dei rifugiati \u00e8 un invito a recuperare alcune dimensioni essenziali della nostra esistenza cristiana e della nostra umanit\u00e0 senza contrapporli agli italiani. Non \u00e8 in gioco solo la causa dei migranti - aggiungono dall\u2019Ufficio Migrantes - non \u00e8 solo di loro che si tratta, ma di tutti noi, del presente e del futuro della famiglia umana. Anche attraverso i migranti il Signore ci invita a riscoprire e riappropriarci della nostra vita cristiana ed a contribuire, ciascuno secondo la propria vocazione, alla costruzione di un mondo sempre pi\u00f9 rispondente al progetto di Dio\u201d. A Palermo convivono comunit\u00e0 cristiane ghanesi, filippine, nigeriane, tamil, cingalesi, mauriziane, polacche e sono diverse le celebrazioni organizzate per loro. Ogni domenica, poi, una celebrazione interculturale si svolge alle 11 nella Chiesa Madonna dei Miracoli. (TC)\n4 gennaio - ITALIA Sfruttamento sessuale e tratta di esseri umani. Percorso formativo promosso dalla Diocesi di Roma\nInizier\u00e0 l\u201911 gennaio prossimo il percorso formativo su \u201cSfruttamento sessuale e tratta di esseri umani\u201d organizzato dalla diocesi di Roma. Quattro incontri in tutto, con cadenza bimensile, che si avvale del supporto di Caritas, Usmi, Comunit\u00e0 di Sant\u2019Egidio, Associazione Slave No More, Associazione Papa Giovanni XXIII, Casa del Magnificat, Fondazione Arch\u00e9 e le quattro unit\u00e0 di volontari che tutte le settimane scendono in strada per incontrare le ragazze. L\u2019iniziativa prende le mosse dal discorso pronunciato da Papa Francesco, il 10 aprile 2014, in occasione della Conferenza Internazionale sulla Tratta delle Persone Umane: \u201cLa tratta di esseri umani \u00e8 una piaga nel corpo dell'umanit\u00e0 contemporanea, una piaga nella carne di Cristo. \u00c8 un delitto contro l\u2019umanit\u00e0\u201d. Nel presentare il progetto, il vicegerente della diocesi, mons. Gianpiero Palmieri, spiega: \u201cTutti noi ci rendiamo conto di quanto \u00e8 grande il fenomeno della prostituzione nella nostra citt\u00e0, coinvolgendo donne, uomini e minori\u201d. Palmieri sottolinea inoltre che: \u201cTuttavia non tutti sono informati di quanto questo fenomeno nasconda dietro la tratta di esseri umani e dell'enorme giro di denaro legato alle organizzazioni criminali\u201d. Il percorso, secondo il vicegerente, si propone di \u201criconoscere che il fenomeno della tratta di esseri umani a scopo sessuale esiste, \u00e8 enormemente diffuso nella nostra citt\u00e0, e non pu\u00f2 lasciarci indifferenti. Nel primo blocco del percorso formativo saranno date informazioni del fenomeno e testimonianze personali di chi negli anni se n\u2019\u00e8 occupato in modo diretto\u201d. L\u2019obiettivo \u00e8 quello di \u201cfornire strumenti operativi che facilitino la relazione con le vittime di tratta e abilitino al servizio di strada. Si parler\u00e0 dei percorsi che portano alla fuoriuscita dallo sfruttamento, all'accoglienza e al pieno recupero di una identit\u00e0 fisica, psicologica e spirituale perduta, che si affranchi anche dalla stigmatizzazione e dall\u2019isolamento sociale\u201d. La diocesi di Roma, secondo mons. Palmieri \u201cvuole cos\u00ec promuovere una efficace sensibilizzazione dell'intera comunit\u00e0 cristiana e civile della nostra citt\u00e0 riguardo a tutto ci\u00f2 che \u00e8 legato al fenomeno della tratta. Questa parte del percorso si propone di raccontare come dietro le persone che siamo abituati a vedere in strada ci sia troppo spesso una storia di violenza che inizi a molto lontano nello spazio e nel tempo\u2026 un viaggio fatto di illusioni, di ricatti, di abusi, di annientamento fisico e psicologico\u201d. La proposta intende anche \u201cfornire l\u2019occasione di un accompagnamento spirituale ai diversi operatori e volontari che quotidianamente si occupano di farsi prossimi alle tante vittime di tratta. Il primo e fondamentale passo che porta al recupero di una vita spezzata \u00e8 quello di riscaldarla dell\u2019amore di Dio, che da schiavi ci fa figli e fratelli e che restituisce vita a chi pensava di averla persa per sempre\u201d. Per partecipare \u00e8 necessario iscriversi compilando il modulo disponibile al seguente link: https://forms.gle/2nRSB9D6zXw3KKEM8 (DD)\n4 gennaio - INDONESIA Il Natale di Sant\u2019Egidio al fianco dei pi\u00f9 poveri\nAnche in questo tempo di pandemia, il giorno di Natale, i membri della Comunit\u00e0 di Sant\u2019Egidio hanno raggiunto gli emarginati e i poveri della nazione. Rischiando la vita, hanno distribuito cibo e generi di prima necessit\u00e0 ai pi\u00f9 vulnerabili, tra cui anziani, bambini di strada, disabili e senzatetto, indipendentemente dalla loro etnia e religione, sia a Giacarta, ma anche in altre 15 citt\u00e0 del Paese, tra cui Pontianak nel Kalimantan occidentale, Denpasar a Bali, Kupang a Nusa Tenggara orientale, e Medan a Sumatra. A differenza degli anni precedenti, in cui si tenevano grandi pranzi di Natale, quest'anno i gruppi del movimento laicale hanno incontrato le persone pi\u00f9 colpite dalla pandemia per le strade o nelle loro comunit\u00e0. \"Nonostante il Covid-19 - ha riferito ad UCA News Eveline Winarko, coordinatrice della Comunit\u00e0 di Sant'Egidio nel Paese -, per condividere l'amore, abbiamo continuato il nostro servizio il giorno di Natale\". A Giacarta sono stati distribuiti pacchi alimentari a 150 senzatetto, a 80 anziani della casa di cura Sant\u2019Anna, e a 380 persone svantaggiate e disoccupate. Oltre al cibo sono stati donati anche asciugamani, stuoie, impermeabili, vestiti e generi di prima necessit\u00e0. \"Avremmo voluto passare diverse ore a parlare con loro come facciamo di solito, ma questa volta abbiamo passato solo alcuni minuti, perch\u00e9 tutti si sono attenuti ai protocolli sanitari\", ha detto Winarko. La Comunit\u00e0 di Sant\u2019Egidio, fondata a Roma nel 1968 da Andrea Riccardi, \u00e8 arrivata in Indonesia nel 1990, oggi conta 16 gruppi in tutto il Paese e circa 600 membri, che offrono il loro sostegno ad anziani, detenuti e senzatetto. (AP)\n4 gennaio - GABON L\u2019amministrazione dei beni della Chiesa al centro della 28.ma plenaria dei vescovi apertasi oggi a Libreville\nSi \u00e8 aperta oggi a Libreville, nel Gabon, la 28.ma sessione ordinaria della Conferenza episcopale. Fino al 10 gennaio i presuli, riuniti all\u2019Istituto Immacolata Concezione, discuteranno di amministrazione dei beni della Chiesa, in particolare dei licei e dei collegi cattolici. Ai lavori partecipano anche presidi, amministratori di scuole e collegi, nonch\u00e9 i cappellani diocesani delle istituzioni cattoliche del Paese. In un comunicato, il segretario generale della Conferenza episcopale, padre Michel-Ange Bengone Othoungha, invita i fedeli a pregare \u201caffinch\u00e9 lo Spirito Santo, Spirito di saggezza e verit\u00e0, possa essere la guida e l\u2019attore principale\u201d dell\u2019incontro. La plenaria dei vescovi si chiuder\u00e0 domenica con una Messa che si svolger\u00e0 alle 10.30 nella cattedrale di Nostra Signora dell\u2019Assunzione di Libreville. (TC)\n4 gennaio - SPAGNA Anno Santo Giacobeo 2021. Monsignor Barrio: \"La Casa del Se\u00f1or Santiago apre le sue porte a tutti gli uomini\"\n\"La Casa del Se\u00f1or Santiago apre le sue porte a tutti gli uomini\". Cos\u00ec si \u00e8 espresso monsignor Juli\u00e1n Barrio Barrio, arcivescovo di Santiago de Compostela, il 31 dicembre, all\u2019apertura della Porta Santa della Cattedrale di Santiago, durante una cerimonia liturgica ricca di simbolismi, presenziata \u2013 si legge sulla pagina web dell\u2019arcidiocesi - dal Nunzio, monsignor Bernardito Auza, dal cardinale emerito della capitale spagnola, monsignor Antonio Mar\u00eda Rouco Varela, nonch\u00e9 dai vescovi della Provincia ecclesiastica di Santiago, e da altri presuli, tra cui l'ex ausiliare di Santiago e attuale titolare della diocesi di Astorga, monsignor Jes\u00fas Fern\u00e1ndez Gonz\u00e1lez. Dopo la processione cerimoniale, monsignor Barrio ha colpito la Porta Santa con un martello per entrare nella Basilica Compostelana e presiedere l'Eucaristia all'Altare Maggiore. \u201cHo bussato alla porta della misericordia, convinto che a chi bussa venga aperto\", ha osservato l'arcivescovo. \u201cL'Anno Santo \u00e8 gi\u00e0 iniziato - ha detto - in circostanze particolari che dobbiamo affrontare con \u2018la speranza cristiana che \u00e8 audace, sa guardare oltre la comodit\u00e0 personale, le piccole sicurezze e compensazioni che restringono l'orizzonte, per aprirsi a grandi ideali che rendono la vita pi\u00f9 bella e dignitosa\u2019\". \"Santo Apostolo - ha esclamato - fai in modo che da qui si rafforzi la speranza che aiuta a superare l'angosciosa preoccupazione per il presente e lo scetticismo che ostacola l'esercizio della carit\u00e0\u201d, perch\u00e9 questo ora \u201c\u00e8 il momento di pregare, di amare, di andare incontro agli altri con opere di misericordia, rivitalizzando la fraternit\u00e0\u201d. Il presule, nella sua omelia, ha spiegato come il dono dell\u2019Anno Santo, nell\u2019esperienza di fede, venga accolto \u201cper risvegliare in noi la capacit\u00e0 di distinguere l'essenziale da ci\u00f2 che non lo \u00e8 e di scoprire la grandezza dell'amore e della misericordia di Dio che cerca e accoglie ciascuno di noi, ci chiama alla conversione e a superare la paura che non \u00e8 propria di chi si sente amato\u201d. L'Anno Santo non \u00e8 una fuga spiritualista \u2013 ha precisato - ma \u201cun impegno a discernere la realt\u00e0 in modo cristiano, in mezzo alla crisi antropologica, spirituale, culturale e sanitaria che ha visto radicalmente scosse le fondamentali certezze della vita degli esseri umani\u201d. \u201cRendere Dio presente \u2013 ha aggiunto - \u00e8 un bene per la societ\u00e0\u201d. La Casa di Santiago, dunque, apre le sue porte a tutti i popoli, \u201cper testimoniare al mondo d'oggi la fede, la speranza e l'amore per il Signore e per coloro che egli ama con un affetto speciale\", per rafforzare la coesione della societ\u00e0 e dare un significato pi\u00f9 profondo all'attivit\u00e0 quotidiana dell'uomo, contribuendo ad evitare \u201cl'indebolimento dei valori spirituali e il deterioramento della morale e del senso di responsabilit\u00e0\". Ringraziando Papa Francesco per il suo messaggio e tutte le autorit\u00e0 che hanno contribuito alla celebrazione dell\u2019Anno Giacobeo 2021, monsignor Barrio ha concluso, auspicando che Santiago de Compostela possa diventare \"una citt\u00e0 di infiniti riferimenti per innumerevoli persone\". (AP)\n4 gennaio - COREA Il Presidente dei vescovi: \u201cAffrontare il nuovo anno con la virt\u00f9 della speranza\u201d\n\u201cCon la virt\u00f9 della speranza. Cos\u00ec dobbiamo vivere l\u2019anno appena cominciato. La pandemia ha portato via tante persone e ha seminato povert\u00e0 ovunque. Ma siamo chiamati a confortarci e ad incoraggiarci gli uni con gli altri\u201d In una lunga intervista pubblicata sul sito della Conferenza episcopale coreana, il Presidente e vescovo di Suwon, mons. Mathias Lee Yong-hoon, traccia un bilancio dell\u2019anno appena trascorso facendo riferimento ai momenti drammatici vissuti a causa della diffusione del Covid. \u201cPrego affinch\u00e9 finisca presto la pandemia e chiedo misericordia al Signore. Il virus \u00e8 uno degli effetti della distruzione dell\u2019ambiente, dell\u2019uso e dell\u2019abuso della nostra casa comune. Il Signore chiese ad Adamo: Dove sei? Meditiamo su tale richiamo e se quella stessa domanda Dio oggi rivolge all\u2019uomo\u201d. Il presule invita poi al discernimento: \u201cIndividuiamo cosa \u00e8 importante nella nostra vita. Questo ci ha chiesto Papa Francesco ed \u00e8 anche l\u2019invito che rivolgo alla comunit\u00e0. Dobbiamo fermarci a riflettere su quanto \u00e8 accaduto e assumere un impegno fondamentale: dare amore e aiutare chi soffre\u201d. Mons. Lee Yong-hoon rileva inoltre che: \u201cConcretamente dovremo applicare la regola d\u2019oro (che vale anche per noi consacrati) del Vangelo di Matteo (vv. 7, 12): \u201cTutto quanto volete che gli uomini facciano a voi, anche voi fatelo a loro\u201d. I Vescovi coreani, nell'assemblea annuale dello scorso ottobre, hanno annunciato le celebrazioni per il 200esimo anniversario della nascita di Sant'Andrea Kim Dae-geon (21 agosto 1821), primo sacerdote coreano, decapitato a Seoul il 16 settembre 1846, nel corso dell'ondata di persecuzioni lanciate dalla dinastia Joseon. Sant'Andrea \u00e8 uno dei 103 martiri coreani canonizzati il 6 maggio 1984 da San Giovanni Paolo II. \u201cIn questo anno giubilare\u201d riprende il Presidente dei vescovi \u201cDobbiamo diventare luce e sale nel mondo, ribadendo la nostra identit\u00e0 di cattolici. Per quanto riguarda l\u2019impegno della Chiesa, saremo chiamati ancor di pi\u00f9 a difendere la vita, salvaguardare l\u2019ambiente e, ovviamente, accelerare il processo di riunificazione e di riconciliazione tra le due Coree\u201d. Come titolare di Suwon, il presule parla di un sensibile incremento del numero di fedeli nella sua diocesi: \u201cLe ultime statistiche parlano di 950.000. Presto supereremo il milione. Il rinnovamento e il coinvolgimento nelle attivit\u00e0 pastorali saranno i punti cardine per una ulteriore crescita della nostra comunit\u00e0\u201d. Infine Mons. Lee Yong-hoon riflette sui conflitti sociali e sull\u2019esercizio della leadership nel paese: \u201cI contrasti si superano solo con il confronto pacifico. Pur nel rispetto dei ruoli e delle idee. In questo i leader devono essere capaci di trovare punti di incontro, perch\u00e9 solo la cultura dell\u2019ascolto e del rispetto reciproco possono garantirci un futuro\u201d ragiona il presidente dei vescovi, aggiungendo che \u201cAnche di fronte alle situazioni pi\u00f9 complesse dobbiamo essere capaci di seguire l\u2019esempio del Buon Samaritano. Un vero leader non \u00e8 mai autoreferenziale, ma sa ascoltare e non farsi soffocare unicamente dalle sue idee. Seguimi \u00e8 l\u2019insegnamento principe di Ges\u00f9 che si \u00e8 fatto uomo e ha dato la sua vita per la salvezza del mondo. Questa \u00e8 l\u2019immagine da imitare. Si esercita la propria autorit\u00e0 e si cambia il mondo, solo se si \u00e8 disposti a servire il prossimo\u201d. (DD)\n4 gennaio - COLOMBIA Epifania. Monsignor Rueda: \u201cCamminare verso Dio, cercare Dio e adorare Dio\u201d\nL\u2019arcivescovo di Bogot\u00e1, monsignor Luis Jos\u00e9 Rueda, ieri, nel suo primo videomessaggio del 2021, diffuso sulla pagina web dell\u2019Episcopato, ha invitato i fedeli a vivere la festa dell'Epifania, il 6 gennaio, che commemora l'adorazione di Ges\u00f9 da parte dei Magi, camminando verso Dio, cercandolo e adorandolo. Come i Magi d\u2019Oriente \u201cquest'anno dite al Signore \u2018voglio camminare\u2019\u201d ha affermato il presule, uscendo dalla tristezza dell\u2019anno scorso, dalle ferite, dalle difficolt\u00e0 e dalle preoccupazioni della vita personale e familiare, e andando alla ricerca di Dio, guidati dalla stella, simbolo forse del discernimento di cui abbiamo bisogno nella vita. \u201cDobbiamo essere uomini e donne alla ricerca di Dio\u201d ha sottolineato l\u2019arcivescovo, \u201calla ricerca del volto di Dio in tutti gli eventi della vita, nella gioia e nella tristezza, nella salute e nella malattia, notte e giorno, nell'abbondanza o nella scarsit\u00e0, in tutti i momenti\u201d. Quest'anno deve essere un anno per camminare e per cercare il Signore, per cercare il suo volto e imparare ad adorarlo, ha spiegato. E se l'adorazione, che avviene davanti al Tabernacolo, non sar\u00e0 possibile nelle chiese, a causa delle misure di prevenzione igienico-sanitarie, adottate per fermare la diffusione della pandemia di coronavirus, \u201ctuttavia avrete la possibilit\u00e0 di adorarlo frequentemente anche a casa vostra \u2013 ha affermato il primate di Colombia -, di adorarlo con le vostre parole, di adorarlo con il vostro lavoro, di adorarlo attraverso il vostro rapporto con gli altri, vivendo la fraternit\u00e0\u201d. (AP)\n4 gennaio - PALESTINA Dal 21 gennaio 4 webinar su diritti, giustizia, politica e diplomazia per promuovere la pace\nUn momento di ascolto, riflessione ed elaborazione: questo vogliono essere i 4 webinar in diretta streaming sul tema \u201cPalestina: i diritti ostaggio della diplomazia\u201d organizzati da Societ\u00e0 Civile per la Palestina, con il sostegno di Arci nazionale, Cospe Onlus e Fiom-Cgil Lombardia e promossi da Pax Christi. Il primo appuntamento \u00e8 il 21 gennaio alle ore 18 sulla pagina Facebook di Societ\u00e0 Civile per la Palestina e si svilupper\u00e0 su \u201cProspettive post Oslo: politica e societ\u00e0 civile\u201d, con la partecipazione di Hanan Ashrawi e Shawan Jabarin. Con questi incontri Societ\u00e0 Civile per la Palestina vuole incoraggiare la societ\u00e0 civile italiana ed europea ad impegnarsi in modo pi\u00f9 coeso e strategico affinch\u00e9 il diritto e la giustizia prevalgano su diplomazia e convenienza politica, si legge in un comunicato. \u201cSenza giustizia le prospettive di pace non restano che un\u2019illusione ed \u00e8 per questo che Societ\u00e0 Civile per la Palestina ritiene che giustizia e responsabilit\u00e0 debbano essere una priorit\u00e0 dell\u2019agenda poltico-diplomatica internazionale\u201d precisa il comunicato che presenta i webinar. Disponibili con traduzione simultanea in inglese, italiano e arabo, gli incontri on line si svolgeranno ancora il 10 febbraio su \u201cAccountability: le potenzialit\u00e0 dell\u2019azione legale\u201d, con Chantal Meloni, Emily Schaeffer Omer-Man, la prima settimana di marzo su \u201cCampagne globali e diritti umani in Palestina\u201d e l\u2019ultima settimana di marzo su movimenti e iniziative internazionali della societ\u00e0 civile. (TC)\n4 gennaio - MYANMAR Monsignor Tin Win (Mandalay): il 2021 porti finalmente la pace nel Paese, ma anche vaccini per tutti\nChe il 2021 porti finalmente la pace in Myanmar: questo l\u2019auspicio per il nuovo anno di monsignor Marco Tin Win, arcivescovo di Mandalay. Nel suo messaggio diffuso il primo gennaio \u2013 riferisce l\u2019agenzia\n[Ucanews](https://www.ucanews.com/news/myanmar-prelate-laments-lack-of-peace-in-impoverished-country/90854) - il presule di dice \u201cdeluso e rattristato\u201d dalla povert\u00e0 del Paese causata da decenni di guerre tra le autorit\u00e0 centrali e i vari gruppi armati etnici. Una situazione che \u2013 osserva - la crisi del Coronavirus ha messo in evidenza in tutta la sua drammaticit\u00e0. Citando le parole del cardinale Charles Bo, che nel suo messaggio di fine anno ha esortato i birmani a \u201csognare insieme\u201d un nuovo Myanmar, sanando le loro divisioni attraverso il dialogo e la riconciliazione, monsignor Tin Win, evidenzia come il denaro investito in armi avrebbe potuto essere investito nell\u2019acquisto dei nuovi vaccini anti-Covid-19 e dei ventilatori e delle attrezzature sanitarie di cui il Paese ha disperato bisogno. Il presule si dice particolarmente preoccupato per la situazione dei vaccini: mentre i Paesi pi\u00f9 ricchi hanno lanciato le loro campagne di vaccinazione \u2013 afferma - quelli pi\u00f9 poveri come in Myanmar non riescono ad acquistarli per vaccinare tutta la popolazione. Il Myanmar \u00e8 la terza nazione pi\u00f9 colpita dal Covid-19 nella regione dell\u2019Asean, dopo le Filippine e l\u2019Indonesia. A rendere il Paese asiatico particolarmente vulnerabile \u00e8 la fragilit\u00e0 del suo sistema sanitario nazionale. La situazione dell\u2019emergenza non d\u00e0 segnali di miglioramento. Oggi si sono registrati 729 nuovi casi di coronavirus che portano il totale a 126.345, con 2.728 morti. Di fronte a questa situazione il 29 dicembre il governo di Naypyidaw ha annunciato l\u2019estensione delle restrizioni, compreso il divieto di voli internazionali, fino alla fine di gennaio. Resta in vigore il lockdown deciso dal Ministero della Salute in diverse citt\u00e0 del Paese, tra le quali Yangon e Mandalay, i due principali focolai di infezione. Con l\u2019eccezione di Mandalay e della vicina citt\u00e0 di Pyin-Oo-Lwin, durante le recenti celebrazioni natalizie le chiese cattoliche sono rimaste aperte, ma con una partecipazione in presenza limitata a un massimo di 30 persone e nel rispetto delle rigide misure di sicurezza previste dai protocolli sanitari. In questi mesi sono continuate anche le Messe in streaming e le restrizioni contro il Covid-19 hanno spinto diversi vescovi birmani a spostare on-line diverse attivit\u00e0 pastorali. (LZ)\n4 gennaio - FILIPPINE Ferma condanna della Chiesa dell'uccisione di 9 leader indigeni da parte delle forze di sicurezza: basta omicidi extra-giudiziali\nNon si ferma la spirale degli omicidi extra-giudiziali nelle Filippine. Il 30 dicembre - riposrta l'agenzia\n[Ucanews](https://www.ucanews.com/news/philippine-church-condemns-killings-of-9-indigenous-leaders/90857#) - nove leader indigeni Tumandok sono stati uccisi a Tapaz, nella provincia di Capiz, durante una retata delle forze di sicurezza filippine per catturare 28 persone accusate di essere membri del New People\u2019s Army, braccio armato del Partito Comunista filippino. Secondo le autorit\u00e0, i sospetti avevano cercato di resistere all\u2019arresto. Ferma la condanna dell\u2019arcidiocesi di Capiz che ha espresso dubbi sulla versione ufficiale dell\u2019accaduto chiedendo un\u2019inchiesta. Alla condanna si \u00e8 unito monsignor Gerardo Alminaza vescovo di San Carlos nella provincia del Negros Occidentale: \u201cDobbiamo uccidere i nostri presunti nemici, specialmente se disarmati? \u00c8 questo il modo in cui celebriamo il Natale come paese cristiano e salutiamo il nuovo anno? Possiamo considerare questo un grande risultato che nove capi tribali siano stati uccisi?\" scrive il presule in una nota. \u201cPer quanto tempo continuer\u00e0 questa spirale di violenza? Abbiamo esaurito i mezzi pacifici? Crediamo davvero, seriamente che questo sia un modo efficace e duraturo per risolvere i nostri mali sociali?\", chiede ancora monsignor Aminaza, osservando che anche molti cattolici della sua diocesi sono stati etichettati come simpatizzanti dei ribelli comunisti e hanno esperimentato sulla propria pelle uccisioni extra-giudiziali. Secondo il presule l\u2019incidente \u00e8 l\u2019ennesimo attacco contro le popolazioni indigene che il Governo dovrebbe invece proteggere: \u201cSono indifesi e molti di loro hanno ancora bisogno di istruzione. Invece di ucciderli dovrebbe armarli con un'istruzione che permetta loro di capire meglio i problemi\", afferma. L\u2019uccisione dei leader indigeni di Capiz si aggiunge alla lunga scia fatti di sangue contro leader sociali verificatisi nelle Filippine in questi ultimi tempi e si inserisce nella drammatica escalation di omicidi extragiudiziali che ha segnato la guerra del Presidente Rodrigo Duterte contro la droga. Una escalation pi\u00f9 volte condannata anche dalla Chiesa filippina che l\u2019anno scorso si \u00e8 battuta contro la nuova controversa legge anti-terrorismo varata dall\u2019esecutivo e considerata da molti attivisti per i diritti umani come un nuovo bavaglio contro ogni forma di opposizione nel Paese. Nelle mire delle forze di sicurezza sono ,infatti, anche i leader sociali, compresi quelli legati alla Chiesa, non di rado accusati di simpatizzare per i ribelli comunisti e vittime di omicidi extra-giudiziali. Il 20 dicembre scorso aveva suscitato grande clamore nel Paese l\u2019uccisione, da parte di un poliziotto fuori servizio, di una madre disarmata e di suo figlio. L\u2019episodio, ripreso in un video, era diventato virale sui social media ed era stato fermamente condannato dai vescovi. (LZ)\nVNS \u2013 ITALIA Grazie al Fondo San Giuseppe, nell\u2019arcidiocesi di Milano, erogati circa 4 milioni di euro di aiuti per chi si \u00e8 trovato in difficolt\u00e0 a causa dell\u2019emergenza coronavirus\nVNS \u2013 4gen21 \u2013 Sono 2039 le persone aiutate nell\u2019arcidiocesi di Milano dal Fondo San Giuseppe, che dal 22 marzo dello scorso anno ha erogato 3.850.900 euro. Oltre la met\u00e0 dei beneficiari (1040 persone), riferisce un comunicato dell\u2019arcidiocesi di Milano, non riceve pi\u00f9 i sussidi, perch\u00e9 ha ripreso a lavorare, anche se spesso ancora in condizioni molto precarie, o ha comunque migliorato la propria condizione tanto da non avere pi\u00f9 bisogno al momento di aiuto, altre 424 persone (20,8%) hanno ottenuto il rinnovo del contributo, mentre 575 (28,2%) lo stanno ancora ricevendo. \u00c8 quanto emerge dal bilancio annuale della misura straordinaria istituita dall\u2019arcivescovo, monsignor Mario Delpini, e dal sindaco Giuseppe Sala all\u2019inizio del lockdown della primavera scorsa per aiutare quanti hanno avuto problemi con il lavoro a causa delle limitazioni anti-Covid. L\u2019analisi dei dati del Fondo San Giuseppe ha consentito di anche di tracciare l\u2019identikit di chi ha pagato pi\u00f9 duramente il prezzo dei lockdown. Tra i beneficiari del fondo gli italiani sono il 45,2%, gli stranieri il 54,8%. Il gruppo pi\u00f9 numeroso \u00e8 composto da coppie con uno o due minori (37,4%) e subito dopo dalle famiglie con pi\u00f9 di due figli a carico (12,9%). Significativo il numero dei cassintegrati che hanno avuto un calo di reddito tale da non potere pi\u00f9 sostenere le spese familiari di base. Con il 37,3% sono il gruppo pi\u00f9 numeroso seguito da coloro che avevano un contratto a termine che non \u00e8 stato rinnovato (22,5%). Secondo gli operatori della Caritas Ambrosiana i dati dimostrano che, da un lato, la crisi sociale ha colpito molto duramente dato che per una parte dei beneficiari \u00e8 stato necessario prorogare il contributo; dall\u2019altro che l\u2019intervento \u00e8 stato tempestivo permettendo alla maggioranza di chi \u00e8 stato aiutato di superare i momenti pi\u00f9 critici, senza la necessit\u00e0 di ricevere ulteriore sostegno. \u201cCi\u00f2 che rende insopportabile la vita non \u00e8 la povert\u00e0, ma la disperazione, non \u00e8 la fatica, ma l\u2019essere soli, sentirsi abbandonati - ha detto monsignor Delpini -. Il Fondo San Giuseppe non pu\u00f2 eliminare la povert\u00e0, non allevia la fatica, ma \u00e8 uno strumento per vincere la disperazione, per assicurare che nessuno deve essere abbandonato\u201d. Per il presule il Fondo pu\u00f2 far giungere il suo messaggio a coloro che hanno perso il lavoro a causa della pandemia solo perch\u00e9 centinaia di persone e istituzioni hanno avvertito la solidariet\u00e0 come un dovere, la generosit\u00e0 come uno stile di vita, la concretezza come segno distintivo. Sono centinaia i milanesi che hanno risposto all\u2019appello dell\u2019arcivescovo di costituire un Fondo di Mutuo Soccorso per i piccoli esercizi economici che, per primi hanno patito la crisi economica scaturita dall\u2019emergenza coronavirus. \u201cLa nostra preoccupazione \u00e8 stata di far arrivare questi fondi a chi ne aveva realmente bisogno nel modo pi\u00f9 diretto possibile - ha affermato il sindaco Sala -. Abbiamo quindi scelto, tra gli altri, di rivolgerci alla Diocesi che, fin dai tempi del cardinal Tettamanzi aveva attivato il Fondo Famiglia e Lavoro proprio per aiutare le famiglie e i piccoli esercizi vittime della crisi del 2008 \u2026 abbiamo conferito due milioni di euro che oggi sono stati bene utilizzati, cosa di cui ci compiacciamo e che apre la strada a future e ulteriori collaborazioni\u201d. L\u2019obiettivo del Fondo San Giuseppe \u00e8 quello di operare, superata l\u2019attuale crisi, in sinergia con il Fondo Diamo Lavoro, nato nel 2019, che finanzia tirocini formativi in aziende per la ricollocazione nel mercato del lavoro. Per accedere al Fondo San Giuseppe occorre presentare domanda al centro di ascolto della propria parrocchia. Le richieste sono valutate da un consiglio di gestione che verifica la conformit\u00e0 delle candidature. Una volta approvata la domanda, il beneficiario riceve direttamente sul proprio conto corrente o attraverso il parroco rispettivamente un bonifico o un assegno per un valore variabile tra i 400 e gli 800 euro mensili a seconda della composizione del nucleo familiare. Dal momento dell\u2019accettazione della domanda, il contributo viene erogato per un periodo di tre mesi. Al termine di tale periodo il consiglio di gestione, se ne sussistono i presupposti, pu\u00f2 accordare un rinnovo per un periodo ulteriore che varia da uno a tre mesi. Il Fondo si rivolge a disoccupati a causa della crisi Covid-19 (ad esempio dipendenti a tempo determinato cui non \u00e8 stato rinnovato il contratto), lavoratori precari (contratti a chiamata, occasionali, soci di cooperativa con busta paga a zero ore), lavoratori autonomi. (TC)\n4 gennaio - BOSNIA ED ERZEGOVINA Allarme di Caritas Italiana: migranti in situazioni precarie, occorrono adeguate strutture di accoglienza\nIn Bosnia ed Erzegovina si rischia la catastrofe umanitaria. La situazione gi\u00e0 precaria dei migranti potrebbe aggravarsi ulteriormente per il peggioramento delle condizioni meteo e per i continui trasferimenti da un campo profughi all\u2019altro, in strutture dove mancano le condizioni minime per una sopravvivenza dignitosa. Si teme che tutto questo possa condurre anche a violenze e gravi tensioni sociali. A lanciare l\u2019allarme \u00e8 la Caritas Italiana che in un comunicato riferisce della ricostruzione da parte dell\u2019esercito del campo di accoglienza Lipa, andato quasi completamente distrutto qualche giorno fa. Caritas Italiana ritiene necessaria un\u2019iniziativa istituzionale immediata per mettere a disposizione adeguate strutture di accoglienza che offrano un riparo a chi sta rischiando la propria vita. La Caritas sostiene che Lipa \u00e8 un luogo assolutamente inadatto all\u2019accoglienza, soprattutto in questo periodo invernale. Chiuso la settimana scorsa perch\u00e9 altamente pericoloso per la vita delle persone che ospitava, \u00e8 sprovvisto di elettricit\u00e0, acqua potabile e riscaldamento, e si trova in una zona in cui le temperature scendono sotto zero. Per le 1.200 persone che vi erano ospitate non sono state trovate alternative. I tentativi di riaprire l'ex campo Bira (nella citt\u00e0 di Bihac) o di allestire l\u2019ex caserma in localit\u00e0 Bradina (non distante da Sarajevo) da parte delle autorit\u00e0 locali sono falliti per le proteste dei cittadini e delle autorit\u00e0 locali e cos\u00ec si \u00e8 optato per la riapertura del campo di Lipa. Contrari tutti gli attori internazionali che ritengono a rischio la vita di centinaia di persone, dal momento che in quel campo non potranno essere garantite in poco tempo le condizioni minime necessarie per vivere. Per la Caritas Italiana la situazione della Bosnia Erzegovina deve far puntare l\u2019attenzione sulla Rotta Balcanica che inizia in Grecia e finisce in Italia o in Austria. Una rotta che vede bloccate migliaia di persone in vari campi profughi e in altre soluzioni inadeguate, tanto pi\u00f9 che con l\u2019emergenza sanitaria causata dalla pandemia di Covid-19, molti migranti in transito, ospitati in strutture inidonee, sono in quarantena in condizioni proibitive. Strutture e campi, gi\u00e0 di per s\u00e9 inadeguati e sovraffollati, si sono trasformati in luoghi in condizioni estreme e non pi\u00f9 sostenibili: senza servizi, in condizioni igieniche pessime, con gravi rischi per la salute psichica per i migranti, molti dei quali sono costretti a vivere all\u2019addiaccio. Da ricordare, nel settembre dello scorso anno, l\u2019incendio nel Campo di Moria nell\u2019isola di Lesbo, nel quale sono andate distrutte tutte le strutture di accoglienza gi\u00e0 fatiscenti, in una situazione di abbandono e disinteresse da parte delle autorit\u00e0 locali ed internazionali. Fin dal 2015, Caritas Italiana \u00e8 presente lungo tutta la Rotta Balcanica a fianco dei migranti e a supporto di tutte le Caritas locali (Grecia, Albania, Macedonia, Bosnia Erzegovina, Serbia) che stanno offrendo sostegno con servizi di accoglienza, supporto psico-sociale, protezione dell\u2019infanzia, tutela dell\u2019igiene, distribuzione di cibo e di beni necessari per decine di migliaia di persone. Nelle scorse settimane, grazie a un contributo della CEI e una donazione di Papa Francesco, Caritas Italiana e Caritas Bosnia e Erzegovina hanno potuto avviare nuovi servizi nei campi di transito dell\u2019area di Bihac e di Sarajevo, oltre che di distribuire articoli invernali (sciarpe, guanti, cappelli, scarpe) a oltre 1.500 ospiti dei campi. Ma sono necessarie iniziative pi\u00f9 ampie che coinvolgano le istituzioni per aiutare i migranti. (TC)\n4 gennaio - LUSSEMBURGO Un libro racconta i 150 anni dell\u2019arcidiocesi di Lussemburgo\nVNS \u2013 4gen21 \u2013 L\u2019archivio dell\u2019arcidiocesi di Lussemburgo ha raccolto in un volume una serie di antichi documenti che raccontano la storia dell\u2019arcidiocesi. La pubblicazione \u00e8 stata pensata per ricordare i 150 anni dell\u2019arcidiocesi celebrati durante tutto lo scorso anno. Venti le sezioni del libro che, attraverso lettere, dichiarazioni ufficiali, note interne e memorandum - 30 in tutto \u2013 ripercorre le tappe della fondazione della diocesi, tra il 1801 e il 1870. Ampi gli argomenti sviluppati dai quali emerge come la nascita della diocesi di Lussemburgo sia stata frutto non solo di un processo politico e strutturale, ma anche di profondi sviluppi interni e di cambiamenti nella Chiesa cattolica lussemburghese come comunit\u00e0 religiosa. E cos\u00ec il volume include l\u2019approfondimento della devozione mariana, le fonti del vicario apostolico Jean-Th\u00e9odore Laurent e quelle sul giubileo del 1866, le decisioni sul personale, la documentazione sulla creazione del provicariato separato per il dipartimento forestale durante il periodo della dominazione francese. Non mancano le pagine dedicate a monsignor Laurent e al suo successore Nicolas Adames che diedero grande impulso alla diocesi impegnandosi per regolare il rapporto tra Chiesa e potere temporale, per assicurare l\u2019educazione religiosa ai fedeli, redigendo anche un catechismo lussemburghese, per favorire le attivit\u00e0 caritative attraverso confraternite e associazioni cattoliche e per sostenere le vocazioni al sacerdozio con la fondazione di un convitto e di un seminario. La fondazione della diocesi, completata nel 1870, emerge nel volume come un percorso evolutivo dalle molte sfaccettature raccontato dai documenti selezionati. Le fonti, riprodotte in alta risoluzione, sono illustrate in tedesco e in francese e, talvolta, sono state tradotte o trascritte. (TC)\n3 gennaio - IRLANDA Il primate Martin: la crisi del Coronavirus ha dimostrato che un futuro pi\u00f9 giusto, sicuro e felice per tutti \u00e8 possibile\nLa pandemia del Coronavirus nel 2020 ci ha insegnato che \u201cun futuro pi\u00f9 giusto, sicuro e felice per tutti\u201d \u00e8 possibile. Questo il senso del\n[messaggio di monsignor Eamon Martin](https://www.catholicbishops.ie/2021/01/01/archbishop-eamon-martin-thanks-frontline-workers-for-their-amazing-works-of-mercy-during-2020/), primate della Chiesa cattolica d\u2019Irlanda, per il nuovo anno. Durante la Messa per la Solennit\u00e0 della Madre di Dio, l\u2019arcivescovo di Armagh ha invitato a chiedersi cosa ci vuole dire il Signore con questa crisi sanitaria, richiamando le riflessioni di Papa Francesco nel Messaggio per la 54.ma Giornata Mondiale della pace dedicato quest\u2019anno al tema della cultura della cura come percorso di pace. Per Francesco, ha ricordato, \u201cla pandemia ci ha insegnato l\u2019importanza di prenderci cura gli uni degli altri e del creato, per costruire una societ\u00e0 fondata su rapporti di fratellanza\u201d. Ed \u00e8 questa, secondo il primate irlandese, l\u2019eredit\u00e0 positiva del Covid-19. \u201cIl ricordo pi\u00f9 bello che conserver\u00f2 del 2020 \u2013 ha detto - \u00e8 come il potere dell'amore e della cura sia stato capace di superare l'isolamento, la solitudine, la sofferenza, la disperazione e la negativit\u00e0\". Secondo monsignor Martin, \u201cle straordinarie opere di misericordia\u201d portate avanti da \u201cvicini di casa, volontari, medici, infermieri, cappellani e altri assistenti, ma anche da insegnanti, commercianti, sacerdoti e religiosi e da tanti altri che si sono prodigati per mantenere aperti i servizi essenziali\u201d sono state \u201cespressioni concrete della compassione, dell'amore e della speranza di Cristo che ha risuonato nelle nostre comunit\u00e0 e nel mondo\u201d. Ricordando i quattro principi indicati da Francesco come la \u201cbussola\u201d per un \"futuro pi\u00f9 umano\" (l\u2019impegno a promuovere la dignit\u00e0 di ogni persona umana; solidariet\u00e0 con i poveri e i vulnerabili; il perseguimento del bene comune e la protezione del creato), il presule ha evidenziato che la costruzione di questa \u201ccultura della cura\u201d a cui ci invita il Papa \u201cincoragger\u00e0 a continuare a fare sacrifici, a indossare mascherine, annullare progetti e celebrazioni quando necessario per proteggere la vita e a mantenere il distanziamento sociale per il Bene comune\u201d. In conclusione, monsignor Martin ha invitato ad affrontare con questo stesso spirito anche la sfida del Brexit che attende quest\u2019anno la Repubblica d\u2018Irlanda e l\u2019Irlanda del Nord e che coincide con il centenario della loro separazione (Partition) nel 1921. \u201cUn motivo in pi\u00f9, ha detto \u201cper impegnarci a prenderci cura gli uni degli altri, sviluppare una maggiore comprensione reciproca e costruire quella cultura di cura, tenerezza e compassione che sar\u00e0 la nostra sicura bussola e guida lungo il Sentiero della Pace\u201d. (LZ)\n3 gennaio - UCRAINA S.B. Shevchuk (Kiev): guardare con gioia al 2021 ricordando anche le benedizioni portate da questi mesi difficili di pandemia\n\u00c8 con un invito a ricordare anche alle benedizioni portate nel 2020 e a guardare con speranza al 2021 che monsignor Sviatoslav Shevchuk, Arcivescovo Maggiore di Kyiv-Haly\u010d, ha voluto concludere l\u2019anno appena trascorso. Nel suo video-messaggio di Capodanno - riporta il\n[sito della Chiesa greco-cattolica](http://news.ugcc.ua/en/news/the_head_of_the_ugcc_greeted_ukrainians_on_new_year_occasion_happy_new_year_dear_brothers_and_sisters_happy_new_year_ukraine_91934.html) - il presule ha evidenziato che questi ultimi mesi funestati dalla pandemia del Covid-19 sono stati s\u00ec ricchi \u201cdi difficolt\u00e0 e sfide\u201d, ma anche di \u201cscoperte e di gioia\u201d. \u201cAbbiamo esperimentato e imparato tante cose per la prima volta. Ci siamo resi conto che la vita umana non ha prezzo e che la salute umana non pu\u00f2 essere valutata con il denaro, i vantaggi economici o con le convenienze politiche\", ha detto. \u201cAbbiamo lottato con una malattia sconosciuta, ma allo stesso tempo abbiamo visto la forza e la vittoria della solidariet\u00e0 umana nelle nostre vite. Ci siamo resi conto che l'indifferenza uccide e l'amore per il prossimo aiuta, d\u00e0 nuova speranza, salva vite\u201d, ha aggiunto. Secondo l\u2019Arcivescovo Maggiore di Kyiv-Haly\u010d, il 2020 ha anche permesso di riscoprire il valore della famiglia in cui \u2013 ha detto - il Signore \u00e8 stato presente: \u201cLe nostre famiglie sono diventate Chiese domestiche, in cui abbiamo pregato insieme, ascoltato la Parola di Dio. Sono diventate il luogo in cui le nostre vite e la nostra salute sono state salvate, un santuario per le nostre anime e i nostri corpi\". Sua Beatitutine Shevchuk ha voluto poi ricordare il contributo della medicina e l\u2019eroismo dei tanti operatori sanitari che si sono prodigati per salvare vite umane anche al rischio della propria: \u201cDi tutto questo e per quanto imparato occorre essere grati a Dio\u201d, ha detto l\u2019arcivescovo greco-cattolico che ha concluso con l\u2019invito a guardare con gioia e speranza anche al 2021: \u201cSentiamo che nel nuovo anno saremo ancora insieme su questa barca per attraversare il mare della vita e che con noi ci sar\u00e0 nostro Signore e Salvatore appena nato a Betlemme\u201c (LZ)\n2 gennaio - PORTOGALLO In vigore dal primo gennaio le nuove linee guida della dei vescovi per la tutela dei minori e degli adulti vulnerabili\nDal primo gennaio sono entrate in vigore le nuove linee guida della Conferenza episcopale portoghese (Cep) per la protezione dei minori e degli adulti vulnerabili. Il testo \u2013 riporta l\u2019agenzia\n[Ecclesia](https://agencia.ecclesia.pt/portal/portugal-conferencia-episcopal-publica-novas-orientacoes-para-protecao-de-menores-e-adultos-vulneraveis/) - \u00e8 stato approvato il 13 novembre dalla plenaria della Cep e sostituisce le precedenti linee guida adottate dalla Chiesa portoghese nel 2012, aggiornandole alle nuove disposizioni di Papa Francesco e della Santa Sede in materia, comprese quelle contenute nel [Motu proprio \u201cVos estis lux mundi\u201d](http://www.vatican.va/content/francesco/it/motu_proprio/documents/papa-francesco-motu-proprio-20190507_vos-estis-lux-mundi.html) del 2919 e il pi\u00f9 recente \"Vademecum su alcuni punti di procedura nel trattamento dei casi di abuso sessuale di minori commessi da chierici\u201d , pubblicato dalla Congregazione per la Dottrina della Fede il 16 luglio 2020. Nel documento i vescovi portoghesi ribadiscono che \u201ci minori e gli adulti vulnerabili sono una priorit\u00e0 per la societ\u00e0 e la Chiesa\u201d e che il rifiuto \u201cfermo e chiaro\u201d di ogni caso di abuso rappresenta \u201cun atto di giustizia e l'affermazione dei valori del Vangelo in linea con la tradizione cristiana\u201d. Prioritaria in questo senso \u2013 si afferma - \u00e8 la prevenzione degli abusi, \u201canche quando avvengono con i mezzi digitali\u201d, da realizzare in collaborazione con altre istituzioni. Seguendo le indicazioni della Santa Sede, dunque, le linee guida dedicano una sezione specifica di regole al trattamento dei casi di abuso sessuale \u201cal fine di ascoltare, accompagnare e garantire un'adeguata assistenza medica, spirituale e sociale alle vittime di abuso e alle loro famiglie, in attivit\u00e0 ecclesiali\u201d. Ai vescovi viene chiesto di includere nelle rispettive Commissioni diocesane incaricate della protezione dei minori \u201cspecialisti nei vari campi che riguardano la prevenzione, la formazione, il monitoraggio e l'ascolto, sia per i minori che per gli adulti vulnerabili e per i loro tutori\u201d. Come fatto finora, si legge ancora nel testo, \u201cla Chiesa cooperer\u00e0 con la societ\u00e0 e le sue autorit\u00e0 civili; prester\u00e0 attenzione a tutte le segnalazioni e risponder\u00e0 con trasparenza e tempestivit\u00e0 alle autorit\u00e0 competenti in ogni situazione relativa agli abusi sui minori, nel rispetto dei diritti delle persone, incluso il loro buon nome e il principio della presunzione di innocenza\u201d. Con l\u2019obiettivo di garantire ai fedeli, a cominciare dai bambini, dagli adolescenti, dai giovani e dai pi\u00f9 vulnerabili \u201cun ambiente sano e sicuro nella Chiesa\u201d, la Cep inoltre chiede una formazione specifica per gli agenti pastorali, una particolare attenzione nella selezione dei candidati al sacerdozio e alla vita consacrata, la cui formazione deve comprendere \u201cun sano sviluppo psicologico ed emotivo\u201d e meccanismi efficaci per monitorare i casi di abuso, \u201cdal momento della loro segnalazione o denuncia fino alla conclusione delle procedure canoniche, civili e pastorali\u201d. Inoltre le nuove linee guida chiedono, laddove ci\u00f2 ancora non avvenga, un attento esame di idoneit\u00e0 dei candidati a interagire con minori, ordinati o laici, \u201csenza escludere la possibilit\u00e0 di richiedere certificati civili o il casellario giudiziario\u201d. Le comunit\u00e0 cattoliche, da parte loro, sono chiamate a fornire informazioni su come interagire con minori e adulti vulnerabili, \"non solo su comportamenti vietati\", ma anche su quei \"comportamenti che valorizzano un\u2019interazione sicura e rispettosa\". Secondo il documento, gli operatori pastorali, chierici o laici, dovranno sempre trovarsi \u201cin luoghi visibili quando si trovano con minori e adulti vulnerabili\u201d e \u201cusare la necessaria prudenza quando comunicano con minori e adulti vulnerabili, di persona o tramite telefono, mezzi digitali o altri strumento\u201d. Oltre a \u201ccomportamenti inappropriati o con connotazioni sessuali, \u201cesplicite o nascoste\u201d le linee guida vietano tassativamente di applicare qualsiasi tipo di punizione corporale a minori e adulti vulnerabili. (LZ)\n2 gennaio - AFRICA Messaggio del Secam per il nuovo anno: pace e una politica migliore anche per l\u2019Africa\nPace e una politica migliore anche per l\u2019Africa. Questo l\u2019auspicio per il 2021 del Simposio delle Conferenze episcopali dell\u2019Africa e del Madagascar (Secam). Nel Messaggio per il nuovo anno \u2013 riporta l\u2019agenzia\n[Aciafrica](https://www.aciafrica.org/news/2571/bishops-in-africa-foster-pope-francis-better-kind-of-politics-in-new-year-message) - i vescovi africani si rivolgono ai leader politici del continente con le parole dell\u2019Enciclica \u201cFratelli tutti\u201d di Papa Francesco: \u201cUna politica \u00e8 migliore quando si esprime come forma altissima di carit\u00e0, \u00e8 posta al servizio del vero bene comune, riconosce l\u2019importanza delle persone, quando protegge il lavoro\u201d, afferma il Secam, citando alcuni passaggi del documento pontificio e del precedente messaggio per la 52.ma Giornata intitolato \u201cLa buona politica \u00e8 al servizio della pace\u201d. Il pensiero dei vescovi va innanzitutto alle vittime del Covid-19 e alle conseguenze nefaste della pandemia rese pi\u00f9 devastanti in Africa da servizi sanitari pubblici insufficienti o del tutto inesistenti. Alla luce del Messaggio del Papa per la 54.ma Giornata mondiale della pace, dedicato quest\u2019anno al tema della cultura della cura come percorso di pace, il documento chiede dunque ai leader politici di dare priorit\u00e0 alla sanit\u00e0. Si tratta, in concreto, di costruire migliori sistemi sanitari e infrastrutture, di introdurre un sistema di assicurazione sanitaria universale e di garantire vaccini anti-Covid-19 sicuri ed efficaci per tutti gli africani. \u201cAll'inizio del nuovo anno 2021, molti stanno ancora soffrendo e alcuni potrebbero aver perso la speranza anche in Dio. Una nube di incertezza circonda ancora la crisi del Covid-19, nessuno sa quanto tempo ci vorr\u00e0 prima che la malattia sia messa sotto controllo e la vita torni alla normalit\u00e0\", si legge ancora nel messaggio che ricorda anche le conseguenze sociali della pandemia, come l\u2019aumento delle violenze domestiche. Ma il 2020 non \u00e8 stato funestato solo dalla crisi sanitaria in Africa: conflitti armati e il terrorismo hanno continuato ad insanguinare diversi Paesi del continente. Di qui il rinnovato appello a tutti i protagonisti di questi conflitti e azioni terroristiche a deporre le armi e cercare di risolvere le loro differenze attraverso il dialogo. \u201cIl 2021 dovrebbe essere l\u2019anno della pace\u201d, \u00e8 l\u2019auspicio espresso nel documento, firmato dal presidente del Secam, il cardinale Phillip Nakellentuba Ouedraogo, arcivescovo di Ouagadougou. Ricordando con Francesco che in questo momento difficile per tutti \u201cnessuno si salva da solo\u201d, i vescovi concludono esortando tutti gli africani ad impegnarsi in questo nuovo anno per \u201cuna vera fratellanza/sorellanza, solidariet\u00e0 e cura reciproca che del resto - affermano - sono valori comuni a tutte le tradizioni africane\u201d. (LZ)\n2 gennaio - TERRA SANTA Giornata mondiale della Pace Mons. Pizzaballa: superare clericalismo e particolarismi che ostacolano il cammino della Chiesa locale\nSuperare il clericalismo e i particolarismi interni che rischiano di \u201costacolare il cammino ecclesiale\u201d della Chiesa locale, ripartendo da Cristo, Colui che ha abbattuto il muro di separazione per mezzo della Sua carne (Ef. 2,14\u201318). \u00c8 stato questo il cuore dell\u2019\n[omelia del patriarca latino di Gerusalemme, monsignor Pierbattista Pizzaballa, Ofm,](https://www.lpj.org/it/posts/omelia-di-s-b-mons-pierbattista-pizzaballa-maternit%C3%A0-di-dio.html?s_cat=1102) per la Giornata mondiale della pace. Durante la Messa, il presule ha voluto riflettere sul tema della pace da una prospettiva interna, soffermandosi sulle \u201cbarriere\u201d che \u2013 ha detto - \u201ca volte inconsapevolmente erigiamo al nostro interno, tra noi\u201d. Monsignor Pizzaballa ne ha elencate quattro. In primo luogo ha parlato della \u201cdistanza tra il clero e i laici\u201d, il clericalismo appunto, un fenomeno diffuso, come evidenziato pi\u00f9 volte da Papa Francesco, ma che \u2013 ha osservato \u2013 \u00e8 particolarmente evidente nella Chiesa di Gerusalemme. \u201cLa collaborazione tra sacerdoti e laici viene spesso fraintesa e finisce per diventare: \u2018fare semplicemente quello che vuole il sacerdote\u2019\u201d, ha detto. Fattori culturali non aiutano \u201cad avere un approccio condiviso alla vita ecclesiale\u201d: da un lato \u00e8 \u201cdifficile convincere ad avere i consigli parrocchiali e saper condividere idee e iniziative\u201d, dall\u2019altro \u00e8 anche \u201cdifficile trovare laici formati, impegnati, desiderosi di portare un contributo positivo alla comunit\u00e0\u201d. Secondo monsignor Pizzaballa, si tratta \u201cdi una barriera reale che ha bisogno di essere presa in considerazione, soprattutto pensando alla generazione futura, che vuole essere protagonista della vita della Chiesa, e non solo esecutrice di ordini e direttive\u201d. Il patriarca di Gerusalemme ha poi parlato del divario generazionale tra chi \u201cguarda con nostalgia al passato e rimpiange un modello di Chiesa e di comunit\u00e0 che oggi sembra non esserci pi\u00f9\u201d, dimenticando per\u00f2 \u201cdi vivere con serenit\u00e0 cristiana il presente\u201d, e i giovani che \u201cdesiderano cambiare anche quello che forse non ha bisogno di essere cambiato\u201d. Entrambe le posizioni, ha evidenziato, sono \u201cfughe dal presente\u201d, mentre quanto viene chiesto nella Chiesa \u201c\u00e8 ascoltarsi reciprocamente grati per quanto \u00e8 stato fatto fino ad ora e aperti a nuovi cammini secondo la Grazia di Dio\u201d. Il presule ha inoltre evidenziato la \u201cdistanza tra la componente locale e quella universale della Chiesa di Gerusalemme\u201d, ossia la \u201ctentazione\u201d, diffusa in tutti i territori compresi nel Patriarcato, \u201cdi considerare la componente universale come \u2018ospite\u2019 e non come parte integrante della Chiesa\u201d, o, per altro verso, di considerare \"la componente locale come irrilevante, superata o, addirittura, in estinzione\", quando invece, ha affermato, queste due anime \"devono sostenersi l\u2019un l\u2019altra, entrambe necessarie, entrambe costitutive dell\u2019identit\u00e0 e della storia della nostra Chiesa\u201d. Altre barriere sono poi rappresentate dalle quattro identit\u00e0 nazionali della diocesi (Giordania, Israele, Palestina, Cipro), \u201cspesso costruite contro o in antitesi\u201d, anche a causa del contesto conflittuale in cui vive la Chiesa locale, e le diversit\u00e0 linguistiche che sono \u201cuna ricchezza incredibile, ma anche un ostacolo non minore per l\u2019incontro e la condivisione\u201d. Monsignor Pizzaballa ha quindi evidenziato che il comune denominatore di tutte queste difficolt\u00e0 \u00e8 l\u2019individualismo, \u201cdiventato centrale\u201d anche nella Chiesa di Gerusalemme. La via per superarle e per migliorare \u00e8 dunque \u201cpartire dalla nostra relazione con Cristo e non dalle nostre necessit\u00e0, porre il nostro cuore nel cuore di Cristo, leggere la nostra realt\u00e0 anche ecclesiale alla luce della Parola di Dio. Non si vive senza amore e l\u2019amore dal quale partire \u00e8 l\u2019amore di Colui che ha dato la vita per noi e per la nostra salvezza\u201d, ha concluso il patriarca. (LZ)\n2 gennaio - ITALIA Gli Uffizi pubblicano per la prima volta online le illustrazioni della Divina Commedia realizzate da Federico Zuccari\nTutti i disegni che illustrano la Divina Commedia, realizzati alla fine del Cinquecento dal pittore Federico Zuccari, famoso per aver affrescato la Cupola di Santa Maria del Fiore, per la prima volta visibili online. E\u2019 l\u2019iniziativa degli Uffizi in occasione del Settecentenario dalla morte di Dante Alihieri che ricorre quest'anno. Gli 88 fogli \u201cdanteschi\u201d danno corpo alla mostra sul web \u201cA riveder le stelle\u201d: le illustrazioni sono state digitalizzate ad alta definizione cos\u00ec da consentirne la fruizione in ogni loro dettaglio. Ritenute la pi\u00f9 imponente compagine di disegni del capolavoro dantesco prima dell\u2019Ottocento, queste opere furono eseguite da Zuccari sul finire del XVI secolo e sono state esposte al pubblico solo in due occasioni: nella grande mostra dantesca tenuta a Firenze in Palazzo Medici-Riccardi nel 1865 e alla Casa di Dante in Abruzzo nel 1993. Il motivo \u00e8 da ricondurre alla fragilit\u00e0 propria di tutte le opere su carta che, normalmente conservate in ambienti protetti, termoregolati, senza luce, possono essere esposte solo in casi eccezionali. Dalla Selva Oscura fino alle alte sfere del Paradiso, i disegni di Federico Zuccari, uno tra i protagonisti del tardo Manierismo italiano, originariamente erano rilegati in un volume contenente le tre cantiche. Sul web le opere grafiche sono accompagnate da un commento didattico scientifico. \u201cE\u2019 un vero orgoglio per le Gallerie degli Uffizi \u2013 commenta il direttore delle Gallerie degli Uffizi Eike Schmidt -aprire il Settecentenario dalla morte del sommo poeta rendendo disponibile a tutti questa straordinaria raccolta di arte grafica. Materiale prezioso non solo per chi fa ricerca ma anche per chi, appassionato dell\u2019opera dantesca, sia interessato ad addentrarvisi per seguire, come dice l\u2019Alighieri, virtute e canoscenza\u201d. (PO)\n2 gennaio - ITALIA Proseguono fino al 6 gennaio gli incontri e le conferenze online del Museo Diocesano di Milano dedicati ai temi del Natale\nL\u2019attivit\u00e0 del Museo Diocesano di Milano prosegue nonostante la chiusura anche durante i giorni delle feste di Natale. Dallo scorso 2 dicembre infatti si susseguono numerosi incontri e conferenze online e trasmesse sulla piattaforma Zoom. Al centro degli appuntamenti ci sono i capolavori dell\u2019arte ispirati al Natale. Dopo i pomeriggi dedicati all\u2019Adorazione dei Magi di D\u00fcrer, al presepe raccontato dall\u2019attore Giacomo Poretti, ai capolavori del Quattrocento della Galleria Nazionale dell\u2019Umbria, questo pomeriggio alle 18.00 sar\u00e0 la volta dell\u2019incontro con Emanuela Fogliadini e Fran\u00e7ois B\u0153spflug, autori dei libri \u201cIl Natale nell\u2019arte\u201d e \u201cGes\u00f9 fu veramente bambino?\u201c, editi da Jaca Book. La Nativit\u00e0 di Lorenzo Lotto sar\u00e0 invece protagonista alla stessa ora di luned\u00ec 4 gennaio della conferenza tenuta dalla Direttrice del Museo Diocesano Nadia Righi e dedicata alla Nativit\u00e0 di Lorenzo Lotto, proveniente dalla Pinacoteca Tosio Martinengo di Brescia. Due gli appuntamenti previsti marted\u00ec 5 gennaio: alle 15.30 la visita interattiva per bambini sul tema dell\u2019adorazione; alle 18 il giornalista e critico d\u2019arte Luca Frigerio guider\u00e0 i partecipanti alla scoperta dei Magi, tra Sacre Scritture, tradizioni e leggende. Per finire il giorno dell\u2019Epifania alle 18 sar\u00e0 la volta di un confronto tra l\u2019Adorazione dei Magi di Gentile da Fabriano e quella dipinta da Masaccio. Tutti gli incontri sono gratuiti. L\u2019attivit\u00e0 per bambini \u00e8 a pagamento e su iscrizione. Sul sito del Museo Diocesano di Milano sono disponibili i link per partecipare. (PO)\n1 gennaio - STATI UNITI La Usccb stanzia altri fondi per la Chiesa di Portorico devastato dagli uragani Irma a Maria del 2017\nLa Sottocommissione per le Missioni nazionali cattoliche (Catholic Home Missions) della Conferenza episcopale degli Stati Uniti (Usccb) ha stanziato 1,5 milioni di dollari a favore dell\u2019organizzazione caritativa\n[Catholic Extension ](https://www.catholicextension.org/) per sostenere i suoi aiuti alla ricostruzione della Chiesa in Porto Rico, travolta nel settembre 2017 dai due devastanti uragani Irma e Maria. Lo rende noto il [sito della Usccb](https://www.usccb.org/news/2020/us-bishops-subcommittee-catholic-home-missions-allocates-15m-disaster-recovery-puerto). L\u2019organizzazione raccoglie e distribuisce fondi per aiutare le comunit\u00e0 cattoliche pi\u00f9 povere negli Stati Uniti e sostiene la Chiesa portoricana dalla sua fondazione nel 1905. \u201cApprezziamo lo spirito innovativo con cui il personale della Catholic Extension ha contribuito alla ricostruzione\", ha dichiarato il presidente della sottocommissione, monsignor W. Shawn McKnight. La nuova sovvenzione aiuter\u00e0 le sei diocesi dell\u2019isola a ricostruire le loro strutture e quindi ad ottenere ulteriori finanziamenti dall'Agenzia federale per la gestione delle emergenze (Fema) per potere riprendere a pieno ritmo le loro attivit\u00e0 pastorali, educative e umanitarie. Lo stanziamento \u00e8 stato finanziato dalle donazioni raccolte con le collette speciali promosse dalla Usccb per Chiesa portoricana e si aggiunge ai 3,3 milioni gi\u00e0 stanziati direttamente dalla Conferenza episcopale a cinque diocesi portoricane che avevano chiesto il suo aiuto. La Sottocommissione per le Missioni nazionali cattoliche gestisce i fondi ricavati dall\u2019omonima raccolta annuale a favore delle diocesi ed eparchie bisognose di aiuto negli Stati Uniti. Si tratta di oltre il 40% di tutte le diocesi del Paese. Esse si trovano in particolare nel sud, negli Appalachi e nelle Montagne Rocciose, e nei territori statunitensi dei Caraibi e del Pacifico. I fondi sono destinati a finanziare una vasta gamma di servizi pastorali, che vanno dall\u2019evangelizzazione, all\u2019educazione religiosa, alla formazione dei sacerdoti, diaconi, religiosi e religiose e a sostenere le parrocchie povere del Paese. (LZ)\n1 gennaio - FILIPPINE Vescovi: garantire al pi\u00f9 presto vaccinazioni anti-Covid-19 sicure a tutti, senza privilegi\nGarantire al pi\u00f9 presto vaccinazioni anti-Covid-19 sicure a tutta la popolazione, nella massima trasparenza e senza ingiusti privilegi. A chiederlo, nuovamente, \u00e8 la Chiesa filippina dopo il clamore suscitato nel Paese dalla notizia della vaccinazione di alcuni funzionari governativi e del personale della sicurezza (PSG) del Presidente Rodrigo Duterte prima del via libera delle autorit\u00e0 sanitarie. Un fatto giudicato grave dai vescovi. In questo senso \u2013 riporta l\u2019agenzia dei vescovi\n[Cbcpnews](https://cbcpnews.net/cbcpnews/caritas-philippines-calls-for-covid-19-vaccine-for-all/) - si sono espressi monsignor Jose Colin Bagaforo, direttore nazionale della Caritas, e monsignor Broderick Pabillo, amministratore apostolico di Manila. Secondo monsignor Bagaforo, permettere la violazione delle procedure previste dalla legge \u00e8 un atto \u201cirresponsabile e imprudente\u201d, anche se il personale della sicurezza sostiene che i vaccini sono stati donati. Analogo il giudizio di monsignor Pabillo, per il quale queste vaccinazioni fatte \u201cfurtivamente e senza alcuna trasparenza\u201d non sono di buon auspicio per l\u2019anno che si apre: \"Mentre entriamo nel 2021 continuiamo a sperare in una cura per il virus che sia trasparente ed equa e in una risposta concreta anche all\u2019emergenza climatica e per il rispetto dei diritti umani e della vita di tutti\u201d, ha ribadito il presule nel suo [messaggio pastorale per il nuovo anno](https://cbcpnews.net/cbcpnews/in-new-years-message-bishop-calls-on-people-to-work-for-change/), in cui sottolinea che la crisi globale esige pi\u00f9 \u201cfratellanza e solidariet\u00e0\u201d. Da parte sua, il segretario esecutivo della Caritas Filippine, padre Antonio Labiao Jr., sollecita le autorit\u00e0 di Manila ad accelerare i tempi per garantire al pi\u00f9 presto vaccini per tutti, accordando la precedenza alle categorie pi\u00f9 a rischio. Ribadendo che la Caritas Filippine proseguir\u00e0 il suo impegno per rispondere ai bisogni dei pi\u00f9 vulnerabili in questa crisi, il sacerdote ha aggiunto che essa continuer\u00e0 anche a monitorare l\u2019azione del Governo \u201cper assicuare che i diritti, il benessere e la dignit\u00e0 del popolo filippino prevalgano sulle manovre politiche, gli interessi di parte e la sete di potere\u201d. A settembre il Presidente Rodrigo Duterte aveva annunciato che le Filippine avrebbero dato priorit\u00e0 ai vaccini prodotti dalla Russia o dalla Cina. L\u2019obiettivo del Governo - ha dichiarato di recente Duterte - \u00e8 di vaccinare gratuitamente tutti i 113 milioni di filippini. Tuttavia il Ministero delle Finanze ha affermato che non ha ancora trovato le coperture per i 73,2 miliardi di pesos (circa 1,514 miliardi di dollari) necessari per vaccinarne la met\u00e0. Da ricordare che lo scorso ottobre la Conferenza episcopale filippina ha pubblicato una [\u201cGuida morale sui test, l'acquisto e la distribuzione del vaccino anti Covid-19 nelle Filippine\u201d.](https://cbcpnews.net/cbcpnews/moral-guidance-on-the-testing-procurement-and-distribution-of-the-covid-19-vaccine-in-the-philippines/) Nel documento, firmato dagli arcivescovi Socrates Villegas e Ricardo Baccay, presidenti rispettivamente delle Commissioni episcopali per i Seminari e per la Bioetica, ed approvato dal presidente ad interim della Cbcp, monsignor Pablo Virgilio David, la Cbcp chiedeva \u201cpiena trasparenza\u201d, in ogni fase dello sviluppo e della distribuzione di un possibile vaccino, per garantirne la sicurezza e l'efficacia. Essa raccomandava anche valutazioni attente dal punto di vista etico e di dare \u201cdare priorit\u00e0 ai vaccini sviluppati da aziende farmaceutiche che li rendono disponibili al minor costo possibile\u201d, mettendo in pratica \u201cla responsabilit\u00e0 sociale di impresa\u201d. Quanto alla distribuzione, i vescovi chiedevano di dare precedenza non ai pi\u00f9 ricchi, ma a chi \u00e8 pi\u00f9 esposto al rischio di contagio e di malattia grave: operatori sanitari, anziani e malati, lavoratori dei settori essenziali, ma anche abitanti delle aree pi\u00f9 povere e densamente popolate del Paese. (LZ)\n1 gennaio - COSTA D\u2019AVORIO Giornata mondiale della pace. Cardinale Kutwa (Abidjan): gli ivoriani siano profeti e testimoni della cultura della cura\n\u201cEssere profeti e testimoni della cultura della cura per colmare tante disuguaglianze sociali\u201d. Questo l\u2019invito rivolto da Papa Francesco nel suo messaggio per la 54.ma Giornata mondiale della pace dedicato proprio al tema della cultura della cura come percorso di pace. Ed \u00e8 su queste parole che ha voluto soffermarsi il cardinale Jean Pierre Kutwa arcivescovo di Abidjan, in Costa d\u2019Avorio, nella sua\n[Lettera pastorale](https://recowacerao.org/mensagem-do-cardinal-jean-pierre-kutwa-archbishop-de-abidjan-na-ocasiao-da-comemoracao-do-54o-dia-mundial-da-paz-message-from-cardinal-jean-pierre-kutwa-archbishop-of-abidjan-on-the-occasion-of-th/) per il primo gennaio . Una giornata che segna un nuovo inizio al termine di un anno marcato dalla crisi globale del Covid-19, ma funestato, in Costa d\u2019Avorio, anche dalle violenze elettorali. Il 31 ottobre si sono infatti tenute le elezioni presidenziali precedute e seguite da tensioni e violenti scontri che hanno causato 85 morti, feriti e ingenti danni materiali in un Paese che negli ultimi due decenni ha gi\u00e0 vissuto due conflitti civili, tra il 2002 e 2003 e tra il 2010 e il 2011. La crisi \u00e8 per il momento rientrata, dopo l\u2019avvio, l\u201911 novembre, di un tavolo di dialogo tra il Presidente uscente Alassane Ouattara, contestato vincitore della tornata elettorale, e il suo principale rivale Henri Konan B\u00e9di\u00e9, leader del Partito Democratico della Costa d\u2019Avorio (Pdci). Dopo un\u2019approfondita disamina del Messaggio di Papa Francesco, il cardinale Kutwa focalizza dunque la sua attenzione su questa nuova crisi politica che ha fatto riemergere lo spettro della guerra civile in Costa d\u2019Avorio. \u201cQuanto accaduto lo scorso ottobre dovrebbe interpellare pi\u00f9 di una persona - afferma il porporato \u2013. Gli 85 morti ufficiali, gli scontri, la distruzione di propriet\u00e0, i feriti con danni permanenti, sono tutti fatti che ci interrogano sulla cura che dobbiamo dare agli altri!\u201d. Il cardinale Kutwa osserva che \u00e8 difficile capire come gli ivoriani siano arrivati ad uccidere a bruciare case con i loro occupanti all\u2019interno, come persone che prima convivevano in pace nei loro villaggi siano arrivati a tali scontri. L\u2019arcivescovo di Abidjan si rivolge in particolare ai leader politici ivoriani, rinnovando l\u2019appello lanciato in vista del voto di ottobre: \u201cSpetta a voi essere i promotori dell'ordine e della pace tra gli uomini, senza dimenticare che \u00e8 Dio Padre il vero grande artefice dell'ordine e della pace sulla terra, perch\u00e9 \u00e8 lui che guida la storia umana e l\u2019unico che pu\u00f2 spingere i cuori a rinunciare alla malvagit\u00e0, foriera di guerra e miseria\u201d. Quindi l\u2019invito ai governanti, all\u2019opposizione e a tutti i cittadini della Costa d\u2019Avorio ad essere profeti e testimoni di pace nel loro Paese, seguendo la \u201cbussola\u201d dei principi della dottrina sociale della Chiesa ricordati da Papa Francesco nel suo messaggio, per imprimere una \u201crotta comune\u201d in questi tempi burrascosi: la promozione della dignit\u00e0 di ogni persona umana, la solidariet\u00e0 con i poveri e gli indifesi, la sollecitudine per il bene comune, la salvaguardia del creato. In conclusione, con le parole di Francesco, il cardinale Kutwa esorta tutti gli ivoriani a collaborare insieme \u201cper avanzare verso un nuovo orizzonte di amore e di pace, di fraternit\u00e0 e di solidariet\u00e0, di sostegno vicendevole e di accoglienza reciproca. Non cediamo alla tentazione di disinteressarci degli altri, specialmente dei pi\u00f9 deboli, non abituiamoci a voltare lo sguardo, ma impegniamoci ogni giorno concretamente per \u2018formare una comunit\u00e0 composta da fratelli che si accolgono reciprocamente, prendendosi cura gli uni degli altri\u201d, conclude il messaggio. (LZ)\n1 gennaio - IRAQ Giornata mondiale della pace. Patriarca Sako: preghiamo perch\u00e9 il nuovo anno \u201cabbatta i muri dell\u2019odio e della violenza\u201d in Iraq e nel mondo\nChe il nuovo anno \u201cabbatta i muri dell\u2019odio e della violenza\u201d in Medio Oriente e in tutto il mondo e che il viaggio di Papa Francesco in Iraq possa dare al Paese la forza per essere \u201cessere una nazione nuova\u201d. Questo il duplice auspicio espresso dal cardinale Louis Raphael Sako, Patriarca di Babilonia dei Caldei, nel suo\n[messaggio per l\u2019odierna Giornata mondiale della pace.](http://saint-adday.com/?p=40844) \u201c\u00c8 triste che il nostro Paese e il mondo intero stiano assistendo a una corsa frenetica - a volte armata \u2013 al potere e al denaro e non per le persone e i servizi\u201d, esordisce il capo della Chiesa caldea, che evidenzia come non ci possa essere vera pace \u201cfinch\u00e9 non si esce da questo egoismo omicida e non si stabilisce una vera fratellanza tra di noi\u201d e che senza pace \u201cnon c'\u00e8 stabilit\u00e0 n\u00e9 progresso\u201d. Secondo il porporato , per raggiungerla \u00e8 necessario educare \u201cle persone sul piano intellettuale, religioso e sociale ai valori della fratellanza, della tolleranza, della non violenza e della solidariet\u00e0\u201d. E la missione delle religioni \u2013 sottolinea - \u00e8 proprio di diffondere e consolidare questa \u201ccultura della pace, della fratellanza e dell\u2019amore\u201d. In questo senso, compito dei leader spirituali \u00e8 \u201cpurificare\u201d e \u201crinnovare\u201d il pensiero religioso \u201csenza intaccare la fede\u201d e \u201cdiffondere lo spirito di tolleranza e il pluralismo religioso e intellettuale\u201d. Anche lo Stato \u00e8 chiamato ad assumersi le sue responsabilit\u00e0 \u201cnel proteggere tutti i suoi membri secondo la logica della cittadinanza, della legge e delle istituzioni, nel rispetto dei diritti e della dignit\u00e0\u201d, evidenzia ancora il cardinale Sako. L\u2019impegno comune per la pace contro le guerre e per i diritti umani\u201d, secondo il Patriarca, passa attraverso l\u2019\u201deducazione in famiglia (scuola domestica), nelle scuole, nelle chiese, nelle moschee e sui media\u201d. Unendosi all\u2019auspicio espresso da Papa Francesco nel Messaggio per la 54.ma Giornata mondiale della pace che il nuovo anno \u201cpossa far progredire l\u2019umanit\u00e0 sulla via della fraternit\u00e0, della giustizia e della pace fra le persone, le comunit\u00e0, i popoli e gli Stati\u201d, il cardinale Sako conclude con l\u2019invito a pregare perch\u00e9, dopo un 2020 segnato dal Coronavirus e da \u201cconflitti assurdi\u201d , la pace \u201cpossa dimorare nei cuori degli uomini in Iraq, in Medio oriente e nel mondo, in modo che i muri dell\u2019odio e della violenza possano cadere per sempre\u201d e per il successo della visita del Papa in Iraq \u201cperch\u00e9 possa trovare la forza per essere una nazione nuova, diversa da quella di prima\u201d. (LZ)", "language": null, "image": "https://media.vaticannews.va/media/content/dam-archive/vaticannews/multimedia/2020/03/27/WhatsApp-Image-2020-03-26-at-14.22.39.jpeg/_jcr_content/renditions/cq5dam.thumbnail.cropped.1500.844.jpeg", "pagetype": "article", "links": ["/it.html", "/it/papa.html", "/it/vaticano.html", "/it/chiesa.html", "/it/mondo.html", "/en.html", "/fr.html", "/de.html", "/es.html", "/pt.html", "/ar.html", "/hy.html", "/be.html", "/bg.html", "/hr.html", "/cs.html", "/he.html", "/hu.html", "/lv.html", "/lt.html", "/mk.html", "/pl.html", "/ro.html", "/sq.html", "/sk.html", "/sl.html", "/sv.html", "/ru.html", "/uk.html", "/hi.html", "/ml.html", "/ta.html", "/ja.html", "/ko.html", "/zh.html", "/zht.html", "/vi.html", "/eo.html", "/africa.html", "/en/africa.html", "/fr/afrique.html", "/pt/africa.html", "/sw.html", "/am.html", "/ti.html", "https://www.facebook.com/vaticannews.it/?brand_redir=DISABLE", "https://twitter.com/vaticannews_it", "https://www.youtube.com/c/VaticanNewsIT", "https://www.instagram.com/vaticannews/", "https://www.vaticannews.va/it.rss.xml", "/en.html", "/fr.html", "/de.html", "/es.html", "/pt.html", "/ar.html", "/hy.html", "/be.html", "/bg.html", "/hr.html", "/cs.html", "/he.html", "/hu.html", "/lv.html", "/lt.html", "/mk.html", "/pl.html", "/ro.html", "/sq.html", "/sk.html", "/sl.html", "/sv.html", "/ru.html", "/uk.html", "/hi.html", "/ml.html", "/ta.html", "/ja.html", "/ko.html", "/zh.html", "/zht.html", "/vi.html", "/eo.html", "/africa.html", "/en/africa.html", "/fr/afrique.html", "/pt/africa.html", "/sw.html", "/am.html", "/ti.html", "/it/cookie-policy.html", "/it/epg.html#schedules", "/it/podcast.html", "/it/taglist.cultura-e-societa.societa.coronavirus.html", "https://www.vaticannews.va/it/mondo/news/2020-07/il-conforto-della-chiesa-all-umanita-sofferente.html", "https://eglise.catholique.fr/espace-presse/communiques-de-presse/514982-la-conference-des-eveque-de-france-soutient-la-communaute-musulmane/", "https://evequescatholiques.quebec/sn_uploads/fck/20210329_CES_RRDCF_Communique_feminicides_1.pdf", "https://www.ucanews.com/news/strong-earthquake-rocks-east-java-in-indonesia/92067", "https://chiostrisanteustorgio.it/lospite-inatteso-incontri-online-gratuiti/", "https://www.catholic.org.au/acbc-media/media-centre/media-releases-new/2315-bishops-conference-receives-strong-result-in-safeguarding-audit/file", "https://www.cpsltd.org.au/media/1794/australian-catholic-bishops-conference-final-audit-report.pdf", "https://www.ucanews.com/news/new-archbishop-of-karachi-puts-emphasis-on-teamwork/92071", "https://www.fatima.pt/pt/pages/narrativa-das-aparicoes", "https://www.fatima.pt/pt/pages/narrativa-das-aparicoes", "https://www.fatima.pt/pt/pages/narrativa-das-aparicoes", "https://zoom.us/webinar/register/WN__lClRISEQW2ofhF2ufA0aA", "https://www.youtube.com/channel/UCmNjQop8IRofn3WO4mIDLzg", "https://www.lourdes-france.org/les-chapelains-de-lourdes-reprennent-la-priere-continue-a-la-grotte/", "https://www.lourdes-france.org/intention-priere/", "https://www.lisboa2023.org/pt/artigo/um-terco-a-medida-da-jmj-lisboa-2023", "https://agencia.ecclesia.pt/portal/jmj-2023-juventude-do-porto-propoe-iniciativa-desperta-para-a-missao/", "http://www.vatican.va/content/francesco/it/messages/vocations/documents/papa-francesco_20210319_58-messaggio-giornata-mondiale-vocazioni.html", "http://paraquiensoy.com/wp-content/uploads/2021/04/Dosier-JMOVVN2021_.pdf", "https://episkopat.pl/bp-szlachetka-na-tydzien-milosierdzia-milosierdzie-to-postawa-wobec-brakow-duchowych-i-materialnych-drugiego-czlowieka/", "https://philippines.licas.news/2021/04/11/cardinal-bos-message-of-peace-for-myanmar-on-divine-mercy-sunday/?utm_source=LiCAS.news+Philippines+Subscribers&utm_campaign=c572fdecb5-LiCAS.news+Philippines+Newsletter&utm_medium=email&utm_term=0_f833f7af41-c572fdecb5-359517896", "https://www.ucanews.com/news/christian-nurses-saved-from-mob-after-blasphemy-claim-in-pakistan/92057#", "https://www.ucanews.com/news/pakistan-church-condemns-jesus-plus-movement/92038", "https://www.downanddromore.org/news/2021/04/rioting-and-destruction-are-never-the-answer-say-church-of-ireland-bishops-in-northern-irela?utm_source=dlvr.it&utm_medium=facebook", "https://www.nev.it/nev/2021/04/09/nord-irlanda-rispettare-identita-di-tutti-non-vogliamo-che-i-giovani-si-abituino-alla-violenza/", "http://amecea.blogspot.com/2021/04/ethiopia-churchs-initiative-in-social.html", "https://www.vatican.va/content/francesco/it/encyclicals/documents/papa-francesco_20150524_enciclica-laudato-si.html", "https://www.ucanews.com/news/korean-church-makes-environmental-pledges-for-laudato-si-year/92049", "https://www.cccb.ca/wp-content/uploads/2021/04/Euthanasia-and-assisted-suicide-Message-to-faithful-8-April-2021-EN.pdf", "https://press.vatican.va/content/salastampa/it/bollettino/pubblico/2020/09/22/0476/01077.html", "http://communications.amecea.org/index.php/2021/04/03/zambia-zambia-conference-of-catholic-bishops-committed-to-child-protection/", "https://www.cbcew.org.uk/cardinal-nichols-prays-for-the-repose-of-the-soul-of-prince-philip/", "https://www.archbishopofcanterbury.org/news/news-and-statements/statement-archbishop-canterbury-death-hrh-duke-edinburgh", "https://www.catholicbishops.ie/2021/04/09/archbishop-eamon-martin-expresses-his-sympathy-to-queen-elizabeth-on-the-death-of-prince-philip/", "https://prensacelam.org/2021/04/08/iglesias-de-frontera-de-peru-bolivia-chile-y-argentina-se-reunen-para-debatir-sobre-migracion/", "https://www.cbcgha.org/wp-content/uploads/2021/04/THE-MURDER-OF-ISHMAEL-MENSAH-ABDALLAH-A-STATEMENT-FROM-THE-GCBC.pdf", "http://www.cenco.org/arretez-de-tuer-vos-freres/", "http://www.emoena.nl/", "https://www.rkkerk.nl/de-inschrijving-voor-interreligieus-leiderschapsprogramma-emoena-2021-2022-is-geopend/", "https://ilestunefoi.ch/", "http://www.woche-fuer-das-leben.de/", "https://www.dbk.de/presse/aktuelles/meldung/bundesweite-eroeffnung-der-woche-fuer-das-leben-in-augsburg", "https://www.catholicbishops.ie/2021/04/08/bishops-announce-initial-submission-phase-of-synodal-pathway-for-the-catholic-church-in-ireland/", "https://rcam.org/radio-veritas-marks-52nd-anniversary-of-being-channel-of-truth-and-new-evangelization-amid-covid-19-pandemic/", "http://www.vatican.va/content/paul-vi/en/speeches/1969/april/documents/hf_p-vi_spe_19690411_radio-veritas.html", "https://church.mt/young-peoples-mental-health-is-a-priority/", "https://www.caritasmalta.org/reazzjoni-ta-caritas-malta-fondazzjoni-oasi-u-l-assocjazzjoni-tal-psikjatrija-fmalta-dwar-il-white-paper-dwar-l-uzu-tal-cannabis/", "https://www.ccee.eu/rl_gallery/iniziativa-quaresimale-2021/", "https://prensacelam.org/2021/04/07/el-servicio-jesuita-a-refugiados-revela-que-america-latina-y-el-caribe-es-la-region-mas-afectada-por-el-covid-19-en-el-mundo/", "https://www.cirkev.cz/cs/aktuality/210407interier-brnenske-katedraly-se-meni", "https://prensacelam.org/2021/04/07/una-iglesia-que-ha-llevado-la-alegria-del-evangelio-a-la-cotidianeidad-90-anos-de-la-accion-catolica-argentina/", "https://agencia.ecclesia.pt/portal/mocambique-caritas-diocesana-de-pemba-destaca-melhorias-do-acompanhamento-psicossocial-aos-deslocados/", "https://www.cnbb.org.br/dia-mundial-da-saude-construir-um-mundo-mais-justo-e-mais-saudavel-para-superar-a-pandemia/", "https://www.conferenciaepiscopal.es/curso-comunicacion-social-upsa/", "https://www.upsa.es/estudios/titulaciones/posgrados/", "https://prensacelam.org/2021/04/06/monsenor-mario-moronta-clama-por-la-vacunacion-masiva-en-venezuela/", "https://www.oikoumene.org/resources/documents/dr-agnes-abuom-on-the-passing-of-his-eminence-archbishop-paulino-lukudu", "https://www.ucanews.com/news/indian-state-brings-in-anti-conversion-law/91981", "https://www.ucanews.com/news/timor-leste-priests-nuns-join-flood-aid-efforts/92023", "https://prensacelam.org/2021/04/06/iglesia-paraguaya-organiza-la-semana-del-evangelizador-digital/", "http://www.vatican.va/content/francesco/it/apost_exhortations/documents/papa-francesco_esortazione-ap_20131124_evangelii-gaudium.html", "https://sacbc.org.za/the-argument-for-the-opening-of-churches-is-not-only-about-the-right-to-worship/14403/", "https://www.cathobel.be/2021/04/les-pelerins-de-leau-vive%e2%80%afa-charleroi-la-foi-pour-sortir-de-lalcoolisme/", "https://www.pelerinsdeleauvive.org/", "https://www.ucanews.com/news/bangladesh-bishops-urge-dialogue-to-solve-myanmar-crisis/92007", "https://twitter.com/cardinal_bo/status/1379348867372605441", "http://www.vatican.va/content/francesco/it/messages/urbi/documents/papa-francesco_20210404_urbi-et-orbi-pasqua.html", "https://www.dbk.de/presse/aktuelles/meldung/trauern-und-troesten-oekumenischer-gottesdienst-fuer-die-verstorbenen-in-der-corona-pandemie", "https://cbcpnews.net/cbcpnews/novaliches-diocese-launches-e-pray-to-reach-out-to-covid-19-patients/", "https://www.cirkev.cz/cs/aktuality/210407metrostav-dokoncil-kostel-krista-spasitele-na-barrandove", "https://www.cbcew.org.uk/aid-cuts-balancing-the-books-on-the-backs-of-the-worlds-poorest-not-acceptable-say-archbishops/", "https://www.dbk.de/presse/aktuelles/meldung/empfehlungsliste-zum-katholischen-kinder-und-jugendbuchpreis-2021", "https://www.cnbb.org.br/pacto-pela-vida-e-pelo-brasil-completa-um-ano-saiba-quais-foram-as-conquistas-e-os-desafios-para-2021/", "https://conferenciaepiscopal.ec/carta-n-74-las-redes-sociales-una-version-del-mundo/", "https://www.vatican.va/content/francesco/it/messages/communications/documents/papa-francesco_20160124_messaggio-comunicazioni-sociali.html", "https://noticias.iglesia.org.pe/arzobispo-de-arequipa-inaugura-centro-de-oxigenacion/", "https://www.vaticannews.va/it/papa/news/2021-02/coronavirus-lettera-papa-francesco-peru-respira-iniziativa.html", "http://www.caritas.it/", "http://sanfrancesco.org/", "https://neocatechumenaleiter.org/", "https://www.cmc-terrasanta.com/it/media/easter/22435/%E2%80%9Cpi%C3%B9-forte-della-morte-%C3%A8-l%E2%80%99amore%E2%80%9D", "https://missionsetrangeres.com/eglises-asie/les-eveques-indiens-publient-une-nouvelle-etude-sur-la-situation-des-travailleurs-migrants-indigenes/", "http://www.isolasolidale.it/", "https://www.chiesadimilano.it/news/chiesa-diocesi/siamo-discepoli-che-non-capiscono-e-che-hanno-paura-ma-il-signore-non-lascia-mai-soli-449449.html", "https://www.chiesadimilano.it/news/chiesa-diocesi/larcivescovo-diamo-inizio-allanno-di-grazia-449446.html", "https://www.lpj.org/it/posts/omelia-di-s-b-mons-pierbattista-pizzaballa-per-gioved%C3%AC-santo-2021.html?s_cat=1102", "https://www.ucanews.com/news/covid-19-overshadows-holy-week-in-timor-leste/91974", "https://www.usccb.org/news/2021/situation-us-mexico-border", "https://mattersindia.com/2021/04/let-my-country-awake-from-culture-of-death-to-resurrection-myanmar-cardinal/", "https://www.usccb.org/committees/catholic-home-missions", "https://www.aciafrica.org/news/3156/catholic-priest-six-others-killed-in-armed-attack-at-parish-of-nigerias-katsina-diocese", "https://www.catholicbishops.ie/2021/03/31/go-to-joseph-a-model-for-priests-to-follow-archbishop-martin/", "https://www.catholic.org.nz/news/media-releases/church-to-renew-mary-dedication/", "https://www.cathobel.be/2021/03/message-du-cardinal-de-kesel-paques-en-careme/", "https://aica.org/noticia-la-colecta-mas-por-menos-rinde-cuentas-casi-80-millones-de-pesos-recaudados", "https://aica.org/noticia-la-colecta-mas-por-menos-rinde-cuentas-casi-80-millones-de-pesos-recaudados", "https://cbcpnews.net/cbcpnews/philippines-fetes-500th-anniversary-of-first-recorded-mass/", "https://www.aciafrica.org/news/3155/catholic-leaders-in-south-sudan-want-ban-on-public-worship-lifted-during-easter", "https://www.cbcew.org.uk/cardinal-we-thank-god-that-our-celebration-of-holy-week-is-not-a-repeat-of-last-years/", "https://www.cirkev.cz/cs/aktuality/210329dominikansky-breviar-take-pro-ios", "http://breviar.cz/", "https://www.cnbb.org.br/monjas-carmelitas-rezam-pela-58a-assembleia-geral-da-conferencia-nacional-dos-bispos-do-brasil/", "https://www.vaticannews.va/it/papa/news/2020-12/papa-francesco-lettera-patris-corde-san-giuseppe.html", "http://www.laityfamilylife.va/content/laityfamilylife/it/amoris-laetitia.html", "https://www.cbcew.org.uk/approach-to-asylum-should-focus-on-innate-human-dignity-of-everyone-who-seeks-sanctuary-in-the-uk/", "https://www.aciafrica.org/news/3148/caritas-freetown-leads-21-day-feeding-program-for-thousands-of-sierra-leones-fire-victims", "https://www.poverty-action.org/organization/caritas-freetown", "http://www.aosfiji.org/easter-is-gods-free-gift-of-peace-by-archbishop-peter-loy-chong/", "http://www.offreunelumiere.ch/", "http://www.offreunelumiere.ch/", "https://www.oikoumene.org/resources/prayers/2021-easter-prayer-for-peace-and-reunification-on-the-korean-peninsula", "https://www.oikoumene.org/news/churches-offer-easter-prayer-for-peace-and-reunification-on-the-korean-peninsula", "https://www.caritasdev.cd/v3/images/caritas/news2020/rapport_annuel_2020_caritas_congo.pdf", "https://www.cccb.ca/letter/2021-easter-message/", "https://www.vaticannews.va/it/papa/news/2020-12/papa-francesco-lettera-patris-corde-san-giuseppe.html", "http://www.laityfamilylife.va/content/laityfamilylife/it/amoris-laetitia.html", "http://www.vatican.va/content/francesco/it/travels/2021/outside/documents/papa-francesco-iraq-2021.html", "https://www.cnbb.org.br/faleceu-dom-juventino-kestering/", "https://www.jesuits.africa/jcammedia/recent-news/1361-fr-general-greets-the-new-province-of-southern-africa", "https://www.cbcew.org.uk/bishop-people-of-tigray-at-the-heart-of-christs-passion-struggling-to-reach-easter-sunday/", "https://www.catholicbishops.ie/2021/03/28/homily-of-archbishop-eamon-martin-at-mass-in-memory-of-the-disappeared-for-palm-sunday-2021/", "https://noticias.iglesia.org.pe/ceas-cinco-criterios-eticos-a-tomar-en-cuenta-para-votar-bien-en-las-elecciones-generales-2021/", "http://www.vierpasen.nl/", "https://www.rkkerk.nl/", "http://amecea.blogspot.com/2021/03/zambia-catholic-media-to-drive-digital.html", "https://www.nordicbishopsconference.org/fileadmin/NBK/pdffiler/Hirtenbrief_Hl._Josef/Sprachen/englisch.pdf", "http://amecea.blogspot.com/2021/03/kenya-no-vigil-services-or-processions.html", "https://ja-jp.facebook.com/ArchdioceseOfTokyo", "https://www.ucanews.com/news/catholics-look-to-new-manila-prelate-to-champion-human-rights/91904#", "https://www.vaticannews.va/en/church/news/2020-10/philippines-new-cardinal-advincula-capiz-pope-peripheries-interv.html", "https://cbcpnews.net/cbcpnews/cardinal-advincula-asks-prayers-for-his-new-mission/", "http://amecea.blogspot.com/2021/03/amecea-catholic-prelates-in-eastern.html", "https://www.dizionariodottrinasociale.it/", "https://www.iglesiaviva.net/2021/03/23/mons-bialasik-matar-a-un-nino-por-nacer-es-el-pecado-mas-grande-que-uno-puede-cometer/", "https://www.cnbb.org.br/comissao-apresenta-proposta-da-campanha-da-fraternidade-2022-ao-conselho-permanente/", "http://www.vatican.va/content/francesco/it/messages/pont-messages/2021/documents/papa-francesco_20210217_messaggio-fraternita-brasile.html", "http://mailserver02.mydonor.eu/acsitalia/phplist/lt.php?tid=KU8BAgxTA1VXABxeUgZWGgRXW1YVBwNUVx4HClcAX1FSBAEHWABLV1cFUltWUwMaAAcBWhVSAQIHHlRTVFdLBFAFDFIMAAJTAAACRFUAB1NVVFsCFV8FB1UeAVZTBEsHVAcHSQpWUgdXVlVcVABaDg", "https://eglise.catholique.fr/espace-presse/communiques-de-presse/514467-assemblee-pleniere-de-mars-2021-communique-final/", "https://www.youtube.com/watch?v=6VThVilnIxk", "https://africa.la-croix.com/au-benin-les-confessions-religieuses-prient-pour-une-election-presidentielle-pacifique/", "https://www.caritas.ch/fr/news/une-reduction-plus-importante-des-primes-dassurance-maladie-permettrait-de-lutter-plus-efficacement-contre-la-pauvrete.html", "https://www.catholic.org.nz/assets/Uploads/Apology-to-Victims-and-Survivors-of-Abuse-26-March-2021.pdf", "https://www.abuseincare.org.nz/%20", "/editor.html/content/rei/documentazione/repo/2021/03/26/_VNS%20INDIA%20Delusione%20nella%20Chiesa%20per%20il%20nuovo%20rifiuto%20della%20libert%C3%A0%20su%20cauzione%20per%20padre%20Swamy,%20il%20Gesuita%20detenuto%20da%20ottobre%20per%20sedizione%20%20%20(VNS),%2026mar21%20-%20Ennesimo%20rifiuto%20al%20rilascio%20su%20cauzione%20di%20padre%20Stan%20Swamy,%20l%E2%80%99anziano%20gesuita%20indiano%20attivista%20per%20i%20diritti%20degli%20indigeni%20nello%20Stato%20del%20Jharkhand,%20arrestato%20lo%20scorso%208%20ottobre%20dall%E2%80%99agenzia%20antiterrorismo%20indiana%20(Nia)%20con%20l%E2%80%99accusa%20di%20presunti%20legami%20con%20i%20ribelli%20maoisti%20e%20sedizione.%20Il%2022%20marzo%20la%20Corte%20speciale%20della%20Nia%20ha%20nuovamente%20respinto%20l%E2%80%99istanza%20di%20scarcerazione%20presentata%20dai%20legali,%20nonostante%20le%20precarie%20condizioni%20di%20salute%20del%20sacerdote,%20affetto,%20tra%20l%E2%80%99altro,%20da%20Parkinson%20e%20con%20difficolt%C3%A0%20di%20deambulazione.%20%20Secondo%20il%20giudice,%20le%20prove%20a%20carico%20del%20religioso,avrebbero%20solidi%20riscontri.%20In%20particolare,%20la%20corte%20ha%20fatto%20riferimento%20a%20oltre%20140%20mail,%20a%20suo%20dire,%20compromettenti%20scambiate%20tra%20padre%20Swamy%20e%20altri%20imputati%20e%20al%20fatto%20di%20avere%20ricevuto%20800mila%20rupie%20per%20sostenere%20i%20ribelli%20maoisti.%20Elementi%20da%20cui,%20afferma%20l%E2%80%99ordinanza,%20%E2%80%9Csi%20pu%C3%B2%20dedurre%20che%20il%20ricorrente,%20insieme%20ad%20altri%20membri%20dell'organizzazione%20fuori%20legge,%20abbia%20tramato%20un%20grave%20complotto%20per%20creare%20disordini%20nell'intero%20Paese%20e%20per%20rovesciare%20il%20governo%20politicamente%20e%20con%20il%20ricorso%20la%20forza%22.%20%20Affermazioni%20definite%20%E2%80%9Cassurde%E2%80%9C%20dal%20confratello%20Cedrik%20Prakash,%20SJ,%20anch'egli%20impegnato%20da%20anni%20per%20i%20diritti%20umani%20e%20che%20in%20questi%20mesi%20ha%20sostenuto%20attivamente%20la%20campagna%20per%20la%20sua%20liberazione.%20%E2%80%9CAccompagnare%20i%20poveri%20e%20i%20vulnerabili,%20gli%20sfruttati%20e%20gli%20esclusi%20nella%20loro%20ricerca%20di%20una%20societ%C3%A0%20pi%C3%B9%20umana%20e%20giusta%20e%20pienamente%20nel%20quadro%20della%20Costituzione%20non%20si%20tratta%20di%20rovesciare%20alcun%20governo%22,%20ha%20dichiarato%20il%20sacerdote,%20%20ribadendo%20in%20un%20post%20su%20Facebook%20che%20la%20detenzione%20un%20uomo%20in%20questo%20stato%20di%20salute%20e%20con%20nessuna%20prova%20consistente%20di%20un%20suo%20coinvolgimento%20in%20attivit%C3%A0%20antinazionali%20e%20%C3%A8%20una%20vergogna%20per%20l%E2%80%99India.%20In%20un%E2%80%99intervista%20al%20quotidiano%20on-line%20%E2%80%9CMatters%20of%20India%E2%80%9D,%20padre%20Prakash%20ricorda%20il%20suo%20lavoro%20indefesso%20per%20gli%20Adivasi%20(le%20popolazioni%20tribali%20dell%E2%80%99India)%20e%20per%20tutti%20gli%20esclusi%20nella%20societ%C3%A0%20indiana%20sempre%20nel%20rispetto%20della%20legge.%20%20%20Delusione%20e%20tristezza%20per%20la%20decisione%20%C3%A8%20stata%20espressa,%20a%20nome%20di%20quanti%20si%20sono%20battuti%20in%20questi%20mesi%20per%20la%20sua%20liberazione,%20anche%20da%20padre%20Arockiasamy%20Santhanam,%20segretario%20del%20Forum%20nazionale%20degli%20avvocati%20di%20religiosi%20e%20sacerdoti%20che%20ricorda%20che%20la%20libert%C3%A0%20su%20cauzione%20per%20una%20persona%20in%20attesa%20di%20giudizio%20%C3%A8%20un%20diritto%20quando%20non%20ci%20sono%20pericoli%20di%20fuga%20e%20di%20inquinamento%20delle%20prove.%20%22Non%20si%20tratta%20di%20una%20persona%20che%20fuggirebbe%20da%20un%20processo%20legale%20e%20ha%20sempre%20collaborato%20con%20la%20polizia%20e%20la%20Nia%E2%80%9D,%20ha%20dichiarato%20a%20%E2%80%9CMatters%20on%20India.%20%22La%20custodia%20cautelare%20illimitata%20non%20pu%C3%B2%20essere%20una%20punizione%20per%20accuse%20non%20dimostrate%20%22.%20Suor%20Sujata%20Jena,%20avvocato%20e%20attivista%20per%20i%20diritti%20umani%20punta%20il%20dito%20contro%20un%20sistema%20giudiziario%20ingiusto_%20%E2%80%9CIl%20Preambolo%20della%20nostra%20Costituzione%20afferma%20che%20la%20giustizia%20%C3%A8%20la%20prima%20cosa%20che%20lo%20Stato%20vuole%20garantire.%20Eppure,%20adesso%20l%E2%80%99unica%20cosa%20che%20sembra%20contare%20%C3%A8%20il%20potere%E2%80%9D%20ha%20detto%20la%20religiosa%20della%20Congregazione%20dei%20Sacri%20Cuori%20di%20Ges%C3%B9%20e%20Maria.%20Secondo%20suor%20Edelin%20Kujur,%20assistente%20sociale%20a%20Calcutta,%20%20il%20sacrificio%20di%20padre%20Swamy%20per%20i%20poveri%20e%20gli%20emarginati%20non%20sar%C3%A0%20vano.%20Detenuto%20a%20Mumbai%20nonostante%20l'et%C3%A0%20e%20la%20malattia,%20padre%20Swamy%20%C3%A8%20detenuto%20dallo%20scorso%20ottobre%20insieme%20ad%20altri%2015%20attivisti%20sociali%20per%20i%20diritti%20degli%20Adivasi,%20tutti%20accusati,%20in%20base%20alla%20%22Unlawful%20activities%20prevention%20act%22%20(Uapa)%20di%20terrorismo%20e%20di%20complicit%C3%A0%20con%20i%20ribelli%20maoisti.%20Il%20sacerdote%20%C3%A8%20accusato,%20tra%20l%E2%80%99altro,%20di%20essere%20coinvolto%20nei%20disordini%20scoppiati%20nel%202018%20a%20Bhima-Koregaon,%20nello%20Stato%20del%20Maharashtra.%20Per%20la%20sua%20liberazione%20in%20questi%20mesi%20si%20%C3%A8%20mobilitata%20tutta%20la%20Chiesa%20in%20India%20e%20non%20solo.%20Gli%20appelli%20compreso%20-%20incluso%20quello%20rivolto%20da%20tre%20cardinali%20indiani%20lo%20scorso%20gennaio%20durante%20un%20incontro%20con%20Primo%20Ministro%20Narendra%20Modi%20-%20non%20hanno%20tuttavia%20sortito%20alcun%20effetto.%20Vatican%20News%20Service%20-%20LZ", "https://mattersindia.com/2021/03/denial-of-bail-to-stan-swamy-evokes-criticism-anguish/", "https://episkopat.pl/wspolny-komunikat-ministra-zdrowia-i-sekretarza-generalnego-kep/", "https://evry.catholique.fr/le-synode-et-les-enfants/", "https://www.cnbb.org.br/mes-da-biblia-2021-carta-aos-galatas/", "https://www.cnbb.org.br/comissao-lanca-selo-comemorativo-pelos-50-anos-do-mes-da-biblia/", "http://www.iglesiacatolica.org.gt/PMH-20210319.pdf", "https://www.cbcew.org.uk/dont-forget-holy-land-and-middle-east-christians-over-easter-says-bishop/", "https://catholic200.sg/2021/03/25/media-release-fostering-lasting-friendships-and-interfaith-understanding-among-young-adults/", "https://episkopat.pl/bp-mizinski-dzien-swietosci-zycia-to-zaproszenie-do-refleksji-nad-cennym-darem-boga-jakim-jest-zycie-kazdego-czlowieka/", "https://episkopat.pl/bp-ciereszko-zaprasza-na-modlitewne-spotkanie-online-chrzescijan-i-muzulmanow-pod-haslem-maryja-matka-mesjasza/", "https://youtu.be/l9wz5VG8Jak", "https://www.usccb.org/news/2021/us-bishop-chairman-mourns-loss-life-mass-shooting-boulder-co", "https://www.usccb.org/issues-and-action/human-life-and-dignity/violence/upload/Remarks-Bishop-Dewane-Responses-to-the-Plague-of-Gun-Violence-11-11-2019.pdf", "https://www.cnbb.org.br/secretario-geral-da-cnbb-fala-sobre-os-desafios-de-realizar-pela-primeira-vez-uma-assembleia-virtual/", "https://www.dbk.de/presse/aktuelles/meldung/praesenz-gottesdienste-in-der-karwoche-und-an-ostern", "https://www.youtube.com/watch?v=eMeqW5KwM30", "https://www.diocesidiroma.it/dante-e-vivo-un-documentario-dellufficio-per-la-cultura-e-luniversita/", "http://conferenciaepiscopal.ec/carta-n-72-elegir-un-pais-no-un-presidente/", "https://www.dbk.de/presse/aktuelles/meldung/24-stunden-gebet-um-geistliche-berufungen-2021", "https://www.youtube.com/watch?v=zJ1uf7cN8Fo&feature=youtu.be", "https://www.vaticannews.va/it/vaticano/news/2021-03/lettera-cardinale-sandri-colletta-terra-santa.html", "http://www.vatican.va/content/paul-vi/it/apost_exhortations/documents/hf_p-vi_exh_19740325_nobis-in-animo.html", "https://www.cnbb.org.br/cnbb-lanca-editais-para-a-escolha-do-cartaz-e-da-letra-do-hino-da-campanha-da-fraternidade-de-2022/", "https://www.aciafrica.org/news/3099/christian-leaders-in-nigeria-decry-collapse-of-security-following-attack-on-governor", "https://www.aciafrica.org/news/3090/our-country-is-crying-shouting-in-pain-nigerian-bishop", "https://www.cirkev.cz/cs/aktuality/210322budme-nablizku-nenarozenym-i-jejich-rodicum-pastyrsky-list-ke-slavnosti-zvestovani-pane", "https://www.usccb.org/news/2021/usccb-committee-chairman-encourages-dioceses-implement-walking-moms-need", "https://cbcpnews.net/cbcpnews/pastoral-letter-celebrating-the-500th-year-of-christianity-in-the-philippines/", "http://www.vatican.va/content/francesco/it/homilies/2021/documents/papa-francesco_20210314_omelia-cristianesimo-filippine.html", "https://conferenciaepiscopalvenezolana.com/grandes-valores-humanos-comunicado-de-la-comision-permanente-del-episcopado-venezolano-sobre-el-derecho-a-la-vida", "https://www.chiesadimilano.it/avvocatura/files/2020/11/Nota-Avvocatura-Vaccinazioni-Anti-COVID-22-marzo.pdf", "https://www.chiesadimilano.it/avvocatura/comunicati/cessione-spazi-per-campagna-vaccinale-anti-covid-19-8004.html", "https://www.diocesidiroma.it/diocesi-e-acli-di-roma-insieme-per-i-giovani-riparte-il-cantiere-generiamo-lavoro/", "mailto:generiamolavoro@gmail.com", "https://www.catholic.org.nz/assets/Uploads/Phase-2-Opening-Statment-Faith-based-Redress-Hearing.pdf", "https://www.dbk.de/presse/aktuelles/meldung/palmsonntagskollekte-am-28-maerz-2021", "https://www.usccb.org/news/2021/statement-us-bishops-chairman-asian-and-pacific-island-affairs-discrimination-against", "https://www.usccb.org/news/2020/bishop-chairmen-condemn-racism-and-xenophobia-context-coronavirus-pandemic", "https://www.ucanews.com/news/timor-leste-church-boosts-efforts-to-stem-covid-19/91823", "http://www.vatican.va/content/francesco/it/speeches/2021/march/documents/papa-francesco_20210306_iraq-incontro-interreligioso.html", "http://www.vatican.va/content/francesco/it/audiences/2021/documents/papa-francesco_20210303_udienza-generale.html", "http://www.vatican.va/content/francesco/it/audiences/2021/documents/papa-francesco_20210317_udienza-generale.html", "https://redesf.org/wp-content/uploads/2021/03/Carta-dirigida-al-Presidente-de-R.-Dominicana-3.pdf", "https://www.cbcew.org.uk/cardinal-and-imams-call-for-day-of-prayer-on-covid-reflection-day/", "https://www.oikoumene.org/fr/news/let-us-pray-together-in-the-time-of-covid-19", "https://www.oikoumene.org/resources/publications/voices-of-lament-hope-and-courage", "https://www.oikoumene.org/news/wcc-participates-in-dialogue-on-covid-19-vaccines-with-who-director-general", "http://www.kncc.or.kr/newsView/knc202103160002", "https://www.ucanews.com/news/manila-parishes-back-in-lockdown-following-covid-spike/91844", "https://www.ucanews.com/news/korean-catholic-fathers-urged-to-emulate-st-joseph/91833", "https://www.iglesiaviva.net/2021/03/19/caritas-el-alto-implemento-sistemas-de-agua-potable-en-cuatro-comunidades-del-municipio-de-moco-moco/", "https://iglesiacatolica.org.uy/departamento-de-liturgia/subsidios-liturgicos/subsidio-para-las-comunidades-sagrado-triduo-pascual-en-tiempo-de-covid-19/", "https://evequescatholiques.quebec/fr/news-item/le-gouvernement-doit-corriger-les-mesures-inequitables", "https://www.catholicbishops.ie/2021/03/21/easter-letter-from-bishop-fintan-monahan-let-hope-shape-our-future/", "https://chat.whatsapp.com/IfrYJWYKUNe6BEbacdOdgj", "https://prensacelam.org/2021/03/21/recibe-por-whatsapp-las-noticias-de-la-iglesia-latinoamericana-y-caribena/", "https://www.missioitalia.it/wp-content/uploads/2020/12/Introduzione.pdf", "https://www.missioitalia.it/wp-content/uploads/2020/12/Introduzione.pdf", "http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html", "https://agencia.ecclesia.pt/portal/ano-amoris-laetitia-e-tempo-de-agir-afirmou-presidente-da-comissao-episcopal-laicado-e-familia/", "http://www.vatican.va/content/francesco/it/angelus/2020/documents/papa-francesco_angelus_20201227.html", "http://www.vatican.va/content/francesco/it/messages/pont-messages/2021/documents/papa-francesco_20210319_messaggio-corso-istituto-gp2.html", "http://communications.amecea.org/index.php/2021/03/19/kenya-as-they-mark-190th-birthday-of-their-founder-apostolic-nuncio-encourages-comboni-family-to-never-to-give-up/", "https://aica.org/noticia-mons-scheinig-a-docentes-educar-es-siempre-un-acto-de-esperanza", "https://prensacelam.org/2021/03/19/nota-publica-denuncia-violencia-policial-contra-migrantes-venezolanos-y-trabajadores-humanitarios-en-pacaraima-brasil/", "https://www.dbk.de/presse/aktuelles/meldung/erzbischof-koch-eroeffnet-jahr-der-familie", "http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html", "http://www.vatican.va/content/francesco/it/angelus/2020/documents/papa-francesco_angelus_20201227.html", "https://agencia.ecclesia.pt/portal/jmj-lisboa-2023-dioceses-recebem-replicas-benzidas-para-preparar-caminho-rumo-a-jornada-c-video/", "https://www.cbcj.catholic.jp/2021/03/12/22292/", "http://communications.amecea.org/index.php/2021/03/19/south-sudan-bishop-of-tombura-yambio-diocese-appeals-for-solidarity-with-people-affected-by-wildfire-in-western-equatoria-state/", "https://www.chiesacattolica.it/wp-content/uploads/sites/31/2021/03/19/Sussidio-di-preghiere-per-san-Giuseppe.pdf", "http://communications.amecea.org/index.php/2021/03/19/ethiopia-a-delegation-from-the-catholic-bishops-conference-of-ethiopia-visits-the-internally-displaced-in-the-eparchy-of-bahir-dar-dessie/", null, "http://www.eglisealareunion.org/IMG/pdf/anne_e_de_la_famille_adoration_mars_2021_.pdf", "https://adelaide.catholic.org.au/__files/f/47824/20210317%20001%20L%20POR%20Euthanasia%20bill.pdf", "https://www.usccb.org/news/2021/usccb-president-and-migration-chairman-welcome-house-passage-bipartisan-immigration", "https://justiceforimmigrants.org/letters-of-support-and-administrative-requests/usccb-letter-of-support-of-h-r-6-and-h-r-1537/", "https://www.cbcew.org.uk/bishop-responds-to-appeal-on-high-court-ruling-to-end-treatment-for-pippa-knight/", "http://amecea.blogspot.com/2021/03/amecea-secretary-general-urges-bakanja.html", "http://www.comece.eu/2021-spring-comece-assembly-catholic-church-and-eu-commission-facing-this-historic-period-together", "https://cbcpnews.net/cbcpnews/cbcp-pastoral-statement-on-the-year-amoris-laetitia-family/", "https://www.youtube.com/ChiesaCattolicaItaliana", "https://www.arquidiocesisdequito.com.ec/ebook-mensajes-de-esperanza.html", "http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html", "https://hozana.org/", "https://www.erzbistum-koeln.de/rat_und_hilfe/sexualisierte-gewalt/studien/unabhaengige-untersuchung/", "https://www.dioceseportlouis.org/2021/03/16/le-conseil-des-religions-aux-chefs-religieux-la-foi-fait-partie-des-actions-preventives-et-reactives-pour-se-proteger-mutuellement/", "https://episkopat.pl/trwa-inicjatywa-miva-polska-wozekdlaafryki-akcja-promienie-milosierdzia/", "http://www.vatican.va/content/francesco/it/apost_letters/documents/papa-francesco-lettera-ap_20201208_patris-corde.html", "http://www.chiesadilaquila.it/2021/03/18/composta-a-laquila-la-musica-per-linno-a-san-giuseppe-scritto-da-papa-francesco/", "https://prensacelam.org/2021/03/17/camino-a-la-38a-asamblea-del-celam-las-siete-convicciones-de-tegucigalpa/", "https://www.dbk.de/presse/aktuelles/meldung/aufruf-der-deutschen-bischoefe-zur-fastenaktion-misereor-2021", "https://www.aciafrica.org/news/3063/bishops-in-kenya-encourage-broadcast-livestreaming-of-holy-weeks-liturgical-celebrations", "http://www.vatican.va/content/francesco/it/angelus/2020/documents/papa-francesco_angelus_20201227.html", "https://www.usccb.org/topics/marriage-and-family-life-ministries/year-amoris-laetitia-family", "https://www.usccb.org/news/2021/us-bishops-marriage-and-family-life-secretariat-launches-web-pages-celebration-year", "https://www.cnbb.org.br/igrejas-do-ne2-adotam-novas-medidas-apos-agravamento-da-pandemia-de-covid-19/", "https://www.dioceseportlouis.org/2021/03/17/le-conseil-de-leducation-catholique-reagit-sur-les-propositions-concernant-la-fin-de-lannee-scolaire/?", "https://episkopat.pl/19-25-marca-tydzien-modlitw-o-ochrone-zycia/", "https://www.catholicbishops.ie/2021/03/17/dr-jessie-rogers-appointed-first-woman-and-lay-dean-of-the-faculty-of-theology-at-the-pontifical-university-maynooth/", "https://www.miamiarch.org/atimo_s/articles_images/2021/03/Archbishop_Wenski_Haiti_Letter_FINAL_1615397960.pdf", "https://cbcpnews.net/cbcpnews/bicol-bishops-pastoral-letter-on-the-year-of-st-joseph/", "http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html", "https://www.catholicbishops.ie/2021/03/17/statement-by-the-northern-bishops-announcing-that-public-worship-may-resume-in-northern-ireland-from-friday-26-march-2021/", "https://www.bisericacatolica.ro/mesajul-ips-aurel-perca-la-aniversarea-a-30-de-ani-de-la-constituirea-conferintei-episcopilor-din-romania/", "http://www.vatican.va/content/john-paul-ii/it/travels/1999/travels/documents/trav_romania-1999.html", "http://www.vatican.va/content/francesco/it/travels/2019/outside/documents/papa-francesco-romania-2019.html", "https://www.aciafrica.org/news/3051/bishops-in-africa-express-solidarity-with-equatorial-guinea-following-recent-tragic-blasts", "https://www.usccb.org/news/2021/us-bishop-chairmen-reaffirm-protections-faith-based-foster-care-and-adoption-providers", "https://www.cirkev.cz/cs/aktuality/210315vyzva-biskupu-ke-scitani-lidu-2021", "http://www.conferenciaepiscopal.pt/v1/breve-nota-da-cep-sobre-a-decisao-do-tribunal-constitucional/", "https://www.cbcew.org.uk/bishops-message-for-the-feast-of-saint-patrick/", "https://www.cirkev.cz/cs/aktuality/210317katolicky-tydenik-miminko-jako-start-nove-nadeje", "https://www.catholic.org.nz/news/media-releases/bishops-committee-anniversary-mosques/", "https://www.cbcew.org.uk/new-date-for-the-day-of-prayer-for-the-victims-and-survivors-of-abuse/", "https://www.catholicbishops.ie/2021/03/17/church-leaders-st-patricks-day-message-in-christ-we-journey-together/", "https://www.cbcew.org.uk/bishop-of-lancaster-public-inquiry-into-cumbria-deep-coal-mine/", "https://www.aciafrica.org/news/3036/on-zambias-annual-youth-day-bishop-calls-for-unity-in-fight-against-endemic-corruption", "http://www.vatican.va/archive/hist_councils/ii_vatican_council/documents/vat-ii_const_19651207_gaudium-et-spes_it.html", "https://www.cidse.org/fr/2021/03/09/directors-of-catholic-social-justice-ngos-warn-of-despairing-global-inequalities-around-vaccines-distribution/", "https://www.catholicbishops.ie/2021/03/14/bishop-fintan-monahan-expresses-concern-over-cemetery-and-funeral-gatherings/", "http://www.sardegna.chiesacattolica.it/verso-assisi-2021-ecco-il-bando-di-concorso-per-la-creazione-del-logo-ufficiale/", "https://www.diocesi.torino.it/site/wd-interventi-vesc/intervento-dellarcivescovo-di-torino-e-vescovo-di-susa-mons-cesare-nosiglia-alla-xxxii-giornata-caritas-torino-dallarcivescovado-in-streaming-13-marzo-2021-pdf-474-kb/", "https://www.cnbb.org.br/e-hora-de-estancar-a-escalada-da-morte-cobra-em-nota-pacto-pela-vida-e-pelo-brasil/", "https://www.cccb.ca/wp-content/uploads/2021/03/CLARIFICATION-CCCB-Statement-on-COVID-19-Vaccine-Choice-9-March-2021-EN.pdf", "http://www.vatican.va/roman_curia/congregations/cfaith/documents/rc_con_cfaith_doc_20201221_nota-vaccini-anticovid_it.html", "https://www.aciafrica.org/news/3027/malawis-catholic-bishops-say-covid-19-vaccine-an-act-of-love-of-our-neighbor", "https://www.usccb.org/news/2021/usccb-chairmen-welcome-designation-temporary-protected-status-venezuela", "https://acs-italia.org/acs-notizie-dal-mondo/dieci-anni-di-conflitto-in-siria-acs-fa-appello-a-usa-e-ue-affinche-siano-agevolati-gli-aiuti-umanitari", "https://www.rkkerk.nl/wp-content/uploads/2021/03/Bisschoppelijke-Brief-Verkiezingen-Tweede-Kamer-2021-def.pdf", "https://www.caritas.org/2021/03/syria10year/", "https://www.ucanews.com/news/malaysian-christians-can-use-word-allah-after-court-ruling/91725", "https://www.facebook.com/arcidiocesidisiracusa", "https://www.youtube.com/channel/UCiH2NIuV6SYl-8Ylt_anbdw", "https://www.facebook.com/DeputazioneCappellaSantaLuciaSiracusa", "https://www.aciafrica.org/news/3013/feeding-the-hungry-an-ethical-imperative-powerful-form-of-prayer-nigerian-archbishop", "https://www.dbk.de/presse/aktuelles/meldung/xvi-jahrestagung-illegalitaet-als-online-tagung-durchgefuehrt", "https://www.cnbb.org.br/serie-quaresma-tempo-de-conversao-o-retiro-da-juventude/", "https://www.catholicbishops.ie/2021/03/11/dying-with-dignity-bill-represents-a-failure-of-compassion-irish-bishops-conference/", "https://www.catholicbishops.ie/2021/03/10/statement-of-the-spring-2021-general-meeting-of-the-irish-catholic-bishops-conference/", "https://www.cirkev.cz/cs/aktuality/210309charita-stoji-po-boku-nemocnicim-vydava-respiratory-chudym-a-pomaha-zoufalym", "https://www.dbk.de/presse/aktuelles/meldung/weihbischof-rolf-lohmann-zum-zehnten-jahrestag-der-reaktorkatastrophe-von-fukushima", "https://www.usccb.org/news/2021/statement-usccb-president-and-bishop-chairmen-response-passage-american-rescue-plan-act", "https://greenfaith.org/spsepr/", "https://www.ivescovi.ch/les-attentes-se-concretisent/", "https://www.caritas.ch/it/news/guerra-in-siria-un-dramma-senza-fine.html", "https://eglise.catholique.fr/espace-presse/communiques-de-presse/513934-reunion-de-linstance-de-dialogue-gouvernement-eglise-le-10-mars-2021/", "https://www.spoletonorcia.it/far-germogliare-i-sogni-dei-giovani-limpegno-dellufficio-diocesano-per-la-pastorale-sociale-e-del-lavoro-progetto-la-stazione-mancante-della-via-crucis/", "https://www.cirkev.cz/cs/aktuality/210309katolicky-tydenik-cirkev-nablizku-nemocnym", "https://sacbc.org.za/the-year-of-st-joseph/14109/", "https://www.cnbb.org.br/catequese-e-cultura-digital-e-um-dos-temas-seminario-nacional-de-catequeses/", "http://www.insiemepergliultimi.it/", "https://www.aciafrica.org/news/3007/church-leaders-in-africa-call-for-strengthening-of-gains-women-made-before-covid-19-advent", "http://www.donorione.org/Public/ContentPage/un_sussidio_di_preghiera_in_vista_del_12_marzo_dies_natalis_di_san_luigi_orione.asp", "https://www.endepa.org.ar/los-pueblos-indigenas-riqueza-para-la-humanidad/", "https://www.dbk.de/presse/aktuelles/meldung/ausschreibung-fuer-den-katholischen-medienpreis-2021", "https://www.usccb.org/news/2021/us-conference-catholic-bishops-administrative-committee-releases-pastoral-message-covid", "https://acs-italia.org/index.php/progetti-in-corso-ac/quaresima-2021-per-i-cristiani-vittime-dellestremismo-islamico-in-africa?fbclid=IwAR3RZUMJTEcf_tchlxLDwwIaJvkkWAJD3WyDDV3PslzDsr6jxA9HWGaf6EI", "https://www.dbk.de/presse/aktuelles/meldung/katholischer-preis-gegen-fremdenfeindlichkeit-und-rassismus-2", "https://www.spoletonorcia.it/via-crucis-on-line-animata-dai-ragazzi-della-catechesi/", "http://www.alterpresse.org/spip.php?article26785#.YEdWmmhKj-g", "https://www.iglesiaviva.net/2021/03/07/iglesia-llama-a-dejar-el-ambiente-de-enfrentamiento-y-division-que-se-vive-en-el-pais/", "https://episcopal.org.py/?news=un-llamado-a-la-escucha-y-la-paz", "http://amecea.blogspot.com/2021/03/zambia-churches-reaffirm-commitment-to.html", "https://www.cnbb.org.br/comissao-para-acao-missionaria-da-cnbb-lanca-serie-de-lives-mulheres-na-missao-nesta-segunda-feira-8/", "https://www.aciafrica.org/news/2998/politicians-non-compliance-with-covid-19-guidelines-appalling-kenyas-interfaith-council", "https://www.usccb.org/news/2021/catholic-relief-services-collection-protects-human-life-and-promotes-human-dignity", "https://prensacelam.org/2021/03/08/el-presidente-del-celam-reconoce-la-labor-de-las-mujeres-que-tejen-una-iglesia-sinodal-y-en-salida-misionera/", "https://prensacelam.org/2021/03/08/asi-fueron-los-mensajes-de-la-iglesia-en-venezuela-panama-y-costa-rica-por-el-dia-internacional-de-la-mujer/", "https://missionsetrangeres.com/eglises-asie/archidiocese-de-hanoi-mgr-joseph-vu-van-thien-fonde-le-nouvel-institut-de-theologie-martyr-pierre-le-tuy/", "https://www.vaticannews.va/it/chiesa/news/2020-06/coronavirus-caffe-carmelitano-intervista-padre-galbiati.html", "https://www.carmeloligure.it/", "https://www.dioceseportlouis.org/wp-content/uploads/2021/02/lettre-pastorale-2021.pdf", "https://www.mecc.org/mecc/2021/3/5/the-middle-east-council-of-churches-supreme-pontiff-visit-is-a-call-of-steadfastness-in-the-face-of-obscurantism-violence-and-annihilation", "https://mmtc-infor.com/en/noticias-4/noticias-del-mmtc/460-march8message", "http://www.laityfamilylife.va/content/laityfamilylife/it/sezione-laici/repertorio/mov-lavor-cristiani.html", "https://www.ucanews.com/news/indian-christians-appeal-for-change-of-poll-date/91657", "https://prensacelam.org/2021/03/06/mensaje-del-celam-ante-un-viaje-que-formara-parte-de-los-acontecimientos-mas-importantes-de-la-historia/", "https://www.sciencedirect.com/science/article/pii/S2405844019361456", "https://episkopat.pl/biskupi-na-1700-lecie-ustanowienia-niedzieli-dniem-swiatecznym-zachecamy-do-poszanowania-tej-tradycji/", "http://www.vatican.va/content/john-paul-ii/it/apost_letters/1998/documents/hf_jp-ii_apl_05071998_dies-domini.html", "https://jrs.net/en/news/jrs-calls-for-equity-in-vaccine-distribution/", "https://www.aciafrica.org/news/2978/let-us-continue-to-be-agents-of-hope-role-models-catholic-journalists-in-africa-urged", "https://www.chiesadimilano.it/news/chiesa-diocesi/larcivescovo-alzero-il-grido-della-protesta-contro-ogni-uomo-che-percuote-una-donna-447079.html", "https://noneamore.caritasambrosiana.it/", "https://www.oikoumene.org/resources/documents/christian-health-networks-appeal-for-global-equity-and-solidarity-in-access-to-covid-19-vaccines", "https://www.cbcew.org.uk/world-day-of-prayer-2021/", "https://www.wwdp.org.uk/", "https://www.wwdp.org.uk/wp-content/uploads/2020/11/IMG_0182.TRIM_.m4v", "https://www.aciafrica.org/news/2976/over-25-priests-60-nuns-have-succumbed-to-covid-19-related-illnesses-in-tanzania-cleric", "https://prensacelam.org/2021/03/05/la-repam-amplia-su-presidencia-con-la-presencia-de-dos-mujeres/", "https://www.caritas.org/2021/02/syria-tomorrow-is-in-our-hands/", "https://www.caritas.org/2021/02/syria-tomorrow-is-in-our-hands/", "https://cbcpnews.net/cbcpnews/pope-grants-plenary-indulgence-for-500-years-of-christianity-in-ph/", "https://cbcpnews.net/cbcpnews/pope-grants-plenary-indulgence-for-500-years-of-christianity-in-ph/", "https://imbisa.africa/en/articles/nYWikMd9ODoDBBbELDKO/view?locale=en", "https://www.usccb.org/news/2021/us-bishop-chairmen-join-statement-abortion-funding-american-rescue-plan", "https://africa.la-croix.com/au-togo-une-pastorale-pour-les-conducteurs-de-taxi-moto-a-anfoin/", "http://www.patriarcatovenezia.it/site/vescovi-nordest-riuniti-in-videoconferenza-tempo-di-pandemia-vicinanza-a-chi-soffre-celebrazioni-e-penitenza-nelle-prossime-settimane-vita-delle-comunita-ecclesiali/", "https://www.vaticannews.va/it/vaticano/news/2021-02/norme-celebrazioni-settimana-santa.html", "http://fecongd.org/pdf/CartaAberta_recomendacoes_conselhoUE.pdf", "http://www.dbk.de/themen/ostern-2021", "https://www.ucanews.com/news/indonesian-prelate-warns-against-use-of-black-magic/91649", "https://www.cbcgha.org/wp-content/uploads/2021/03/GCBC-ON-COVID-19-VACCINATION.pdf", "https://paxchristi.net/2021/03/04/pax-christi-international-appelle-le-gouvernement-de-la-rdc-a-porter-en-justice-les-auteurs-de-lassassinat-de-lambassadeur-de-litalie-en-republique-democratique-du-congo-so/", "https://www.cirkev.cz/cs/aktuality/210302samozivitelkam-pomahaji-divaci-ceske-televize", "http://www.beatotoniolo.it/", "mailto:info@beatotoniolo.it", "https://www.conferenciaepiscopal.es/presentacion-datos-x-declaracion-renta-2019/", "https://aica.org/noticia-el-director-de-bioetica-de-la-uca-advirtio-sobre-el-virus-oportunista-del-egoismo-desmedido", "https://www.catholic.org.nz/news/media-releases/shine-tv-mass/", "https://scmo.org/news-releases/perma/1614589200/article/return-to-worship-in-time-for-easter.html", "http://www.vatican.va/content/francesco/it/events/event.dir.html/content/vaticanevents/it/2021/2/8/corpo-diplomatico.html", "https://hbk.hr/odrzana-prva-sjednica-povjerenstva-hbk-za-zastitu-maloljetnika-i-ranjivih-osoba/", "https://www.aciafrica.org/news/2962/acrimonious-political-discourse-in-angola-cause-for-concern-bishops-urge-restraint", "https://www.dbk.de/presse/aktuelles/meldung/oekumenischer-weltgebetstag-der-frauen-am-5-maerz-2021", "https://www.lorientlejour.com/article/1254088/les-eveques-maronites-deplorent-lechec-cuisant-du-pouvoir-politique.html", "https://www.usccb.org/news/2021/us-bishops-chairman-international-justice-and-peace-expresses-solidarity-people-myanmar", "https://www.usccb.org/news/2021/us-bishop-chairmen-doctrine-and-pro-life-address-use-johnson-johnson-covid-19-vaccine", "http://www.cenco.org/dechirez-votre-coeur-et-non-vos-vetements-joel-213/", "https://www.cbcew.org.uk/cardinal-celebrates-mass-for-victims-of-covid-19-pandemic/", "https://www.dbk.de/presse/aktuelles/meldung/60-jahre-arbeitsstelle-fuer-maennerseelsorge", "https://www.oikoumene.org/fr/node/71161", "https://missionsetrangeres.com/eglises-asie/deces-de-lun-des-derniers-eveques-conciliaires-mgr-yves-ramousse-1928-2021/", "https://www.ucanews.com/news/sri-lankan-church-declares-black-sunday/91584", "https://www.cbcew.org.uk/peace-in-myanmar-is-possible-peace-is-the-only-way/", "https://www.cbcew.org.uk/pray-for-the-transfiguration-of-myanmar-says-cardinal-bo/", "https://missionsetrangeres.com/eglises-asie/les-eveques-de-papouasie-lancent-un-appel-a-la-paix-face-aux-conflits-internes-dans-la-region/", null, "https://ilsismografo.blogspot.com/2021/02/ucraina-vaccinazioni-in-ucraina-il.html", "https://www.joergalt.de/fileadmin/Dateien/Joerg_Alt/Advocacy/Patente/JCAM_Letter_Germany.pdf", "http://aefjn.org/en/african-civil-society-declaration-on-the-african-european-union-partnership/", "https://plenarycouncil.catholic.org.au/wp-content/uploads/2021/02/IL-document-single-pages.pdf", "https://mediablog.catholic.org.au/working-document-released-for-plenary-council-journey/", "https://www.childabuseroyalcommission.gov.au/final-report", "https://plenarycouncil.catholic.org.au/wp-content/uploads/2021/02/IL-Reflection-Guide.pdf", "https://hbk.hr/biskup-bogdan-predslavio-misu-za-zrtve-koronavirusa-u-europi/", "https://www.cathobel.be/2021/02/vaccination-les-maisons-de-religieux-exclues-des-priorites/", "https://www.cnbb.org.br/proposta-da-cnbb-para-que-o-judiciario-nao-autorize-despejos-na-pandemia-e-aprovada-no-conselho-nacional-de-justica/", "https://www.caritas.ch/it/news/poverta-a-causa-della-crisi-del-coronavirus-il-peggio-deve-ancora-arrivare.html", "https://www.tertiomillenniofilmfest.org/", "https://episkopat.pl/bp-mazur-na-niedziele-ad-gentes-zyjmy-eucharystia/", "https://www.catholicbishops.ie/2021/02/22/bilateral-meeting-between-taoiseach-and-catholic-church-leaders-2/", "http://www.arquidiocesisdeguayaquil.org.ec/wp-content/uploads/Decreto-CATEQUESIS-PRESARAMENTAL.pdf", "https://www.cbcew.org.uk/cardinal-unambiguous-legislation-needed-to-combat-hateful-extremism/", "https://agencia.ecclesia.pt/portal/eutanasia-conferencia-episcopal-sauda-recurso-do-presidente-da-republica-ao-tribunal-constitucional/", "http://www.conferenciaepiscopal.pt/v1/informacao-sobre-alguns-assuntos-tratados-na-reuniao-do-conselho-permanente-da-cep/", "https://www.archbishopofcanterbury.org/sites/abc/files/2021-02/COE%204794%20%E2%80%93%C2%A0HCC%20Full%20Report%20%E2%80%93%20V6.pdf", "https://www.cbcew.org.uk/cardinal-secure-decent-housing-for-all-is-the-hallmark-of-a-good-society/", "https://www.ucanews.com/news/assailants-vandalize-chapels-in-southern-philippines/91504", "https://www.ucanews.com/news/sri-lankan-catholics-demand-clarity-on-bombing-report/91500", "http://amecea.blogspot.com/2021/02/tanzania-catholic-bishops-in-tanzania.html", "https://mail.spc.va/service/home/~/?auth=co&loc=it_IT&id=260636&part=2", "https://www.catholicbishops.ie/2021/02/22/homily-of-archbishop-dermot-farrell-for-mass-at-the-divine-mercy-conference/", "https://www.vaticannews.va/it/santo-del-giorno/10/05/santa-faustina-kowalska.html", "https://www.vaticannews.va/it/papa/news/2021-02/papa-francesco-suor-faustina-kowalska-divina-misericordia-santi.html", "https://agencia.ecclesia.pt/portal/fno-permanecei-firmes-e-o-desafio-dirigido-aos-jovens-no-faiths-night-out-2021-num-tempo-de-muita-incerteza-e-muita-duvida/", "https://prensacelam.org/2021/02/21/mons-leonardo-steiner-la-vacuna-es-el-unico-medio-que-tenemos-para-superar-este-momento-pandemico/", "https://philippines.licas.news/2021/02/21/a-time-of-grace-spiritual-nourishment-and-self-purification/?utm_source=LiCAS.news+Philippines+Subscribers&utm_campaign=fcf3ce6130-LiCAS.news+Philippines+Newsletter&utm_medium=email&utm_term=0_f833f7af41-fcf3ce6130-359517896", "https://aica.org/noticia-mons-ojea-expresa-perplejidad-por-la-politizacion-de-la-vacuna-anticovid", "https://www.cbcj.catholic.jp/2021/02/09/22099/", "https://www.usccb.org/news/2021/us-bishops-president-urges-prayer-and-support-all-during-extreme-winter-weather-and", "https://www.ucanews.com/news/korean-churches-ready-to-welcome-faithful/91483", "https://www.cbcgha.org/wp-content/uploads/2021/02/GCBC-ON-HOMOSEXUALITY.pdf", "http://www.caritas.it/", "https://redamazonica.org/2021/02/mensaje-de-solidaridad-de-la-repam-a-los-pueblos-amazonicos/", "https://www.divinemercyconference.com/", "https://www.catholicbishops.ie/2021/02/19/homily-of-bishop-eamonn-walsh-for-the-opening-mass-of-the-divine-mercy-conference/", "http://www.vatican.va/content/john-paul-ii/it/homilies/2000/documents/hf_jp-ii_hom_20000430_faustina.html", "https://www.ucanews.com/news/india-asserts-dalit-converts-have-no-right-to-contest-polls/91457", "https://www.oikoumene.org/news/he-cardinal-silvano-m-tomasi-reflects-on-moving-towards-a-nuclear-free-world", "https://episkopat.pl/przewodniczacy-episkopatu-skrzywdzonym-nie-zabraknie-wsparcia-wspolnoty-kosciola/", "https://episkopat.pl/bp-mizinski-kosciola-zaprasza-osoby-zranione-do-swojej-wspolnoty-ofiarujac-im-dar-modlitwy-i-pokuty/", "https://www.aciafrica.org/news/2890/introducing-new-bank-notes-points-to-corruption-failing-economy-bishop-in-south-sudan", "https://www.transparency.org/en/cpi/2020/index/ssd", "https://www.aciafrica.org/news/2859/south-african-diocese-launches-initiative-to-bring-people-back-to-church-after-lockdown", "https://iglesia.org.pe/2021/02/18/comunicado-de-la-cep-no-nos-dejemos-robar-la-esperanza/", "https://www.chiesacattolica.it/gli-auguri-della-cei-al-cardinale-camillo-ruini/", "http://youtu.be/W88m1JbDfzg", "https://www.cirkev.cz/cs/aktuality/210218postni-almuzna-vede-k-sebezaporu-i-pomoci-potrebnym", "https://episkopat.pl/rzecznicy-kosciolow-chrzescijanskich-apeluja-o-poszanowanie-wspolnych-wartosci-i-dialog/", "https://www.dbk.de/presse/aktuelles/meldung/corona-sonderkollekte-erbringt-mehr-als-24-millionen-euro", "https://www.cnbb.org.br/mais-204-cilindros-de-oxigenio-chegam-em-manaus-e-norte1-distribui-no-interior-do-estado/", "http://www.sangabriele.org/", "http://www.diocesiteramoatri.it/", "http://www.giubileosangabriele.it/", "https://www.catholic.org.au/acbc-media/media-centre/media-releases-new/2311-bishops-pastoral-letter-celebrates-200-years-of-australian-catholic-education/file", "https://actiondecareme.ch/la-banque-nationale-doit-sortir-des-energies-fossiles/", "https://www.chiesadimilano.it/news/chiesa-diocesi/alle-20-32-il-pane-di-oggi-con-larcivescovo-418981.html", "https://www.cbcgha.org/index.php/2021/02/17/2021-lenten-pastoral-letter/", "https://www.futurelearn.com/courses/religions-from-the-inside-interreligous-dialogue", "https://www.antonio2022.org/", "https://cbcpnews.net/cbcpnews/cbcp-lenten-message-2021/", "http://www.vatican.va/content/francesco/it/messages/lent/documents/papa-francesco_20201111_messaggio-quaresima2021.html", "https://www.aciafrica.org/news/2862/nigerian-archbishop-condemns-social-discrimination-says-poverty-has-become-a-disease", "https://www.custodia.org/it/news/hic-way-cross-sulla-dolorosa-con-i-francescani-della-custodia", "https://www.facebook.com/custodiaTS", "https://www.instagram.com/custodiaterraesanctae/", "https://twitter.com/custodiaTS", "https://wspolnotazezranionymi.pl/", "https://www.catholicbishops.ie/2021/02/16/lenten-pastoral-letter-to-the-faithful-of-ossory-by-bishop-denis-nulty/", "https://www.catholicbishops.ie/2021/02/16/pastoral-message-by-bishop-alan-mcguckian-sj-for-lent-2021/", "https://www.facebook.com/VicariatoPuertoMaldonado/photos/a.155438705048552/804907366768346/?type=3&theater", "https://www.cirkev.cz/cs/aktuality/210217cirkev-se-bude-modlit-v-postni-dobe-za-obeti-pandemie", "https://www.cbcew.org.uk/bishop-john-arnold-spearheads-catholic-efforts-to-go-carbon-neutral/", "https://conferenciaepiscopal.ec/mensaje-de-cuaresma-2021/", "https://press.vatican.va/content/salastampa/it/bollettino/pubblico/2021/01/08/0012/00021.html#mu", "https://misjonarznapost.pl/", "https://cssa.org.au/", "https://cathnews.com/cathnews/40275-vinnies-wants-industrial-relations-bill-paused", "https://www.cbcew.org.uk/cardinal-ash-wednesday-at-home/", "https://www.churchofengland.org/our-faith/what-we-believe/lent-holy-week-and-easter/livelent-gods-story-our-story-our-lent", "https://cbcpnews.net/cbcpnews/more-people-allowed-at-religious-services-in-gcq-areas/", "https://acnuk.org/news/syria-bishop-western-sanctions-are-counter-productive/", "https://www.mecc.org/mecc/2021/1/22/iju7s16t26q6rqrkmpfrb6oyyc0tpd", "https://www.fondazionedonorione.org/kandisi-kenya-in-corso-strade-per-volare/", "https://metz.catholique.fr/actualite/careme-a-domicile/", "https://agencia.ecclesia.pt/portal/braganca-miranda-sejamos-construtores-da-pandemia-da-esperanca-d-jose-cordeiro/", "https://agencia.ecclesia.pt/portal/porto-bispo-deixa-mensagem-para-quaresma-absolutamente-estranha/", "https://agencia.ecclesia.pt/portal/funchal-bispo-assume-vivencia-de-quaresma-diferente-por-causa-da-pandemia/", "https://agencia.ecclesia.pt/portal/quaresma-acima-de-tudo-contam-as-pessoas-d-virgilio-antunes/", "https://agencia.ecclesia.pt/portal/quaresma-bispo-de-angra-destina-donativos-dos-catolicos-ao-apoio-as-vitimas-da-pandemia/", "https://conferenciaepiscopal.es/desafios-pandemia-pastoral-penitenciaria/", "https://www.osservatoreromano.va/it/news/2020-07/la-chiesa-nelle-carceri-spagnole-al-tempo-del-lockdown.html", "https://missionsetrangeres.com/eglises-asie/les-eveques-mettent-en-garde-contre-les-derives-sectaires-a-lapproche-des-elections-regionales/", "https://www.facebook.com/resucitaperuahora/", "https://noticias.iglesia.org.pe/respira-peru-realizara-segunda-telemaraton-para-seguir-llevando-oxigeno-a-enfermos-de-coronavirus-este-20-de-febrero/", "http://aacc-ceta.org/en/news/279-all-africa-conference-of-churches-congratulates-new-african-union-chairperson-president-felix-tshisekedi", "https://scmo.org/news-releases/perma/1613120400/article/church-leaders-urge-withdraw-of-controversial-sect.html", "https://www.aciafrica.org/news/2853/bishop-in-south-sudan-calls-on-government-to-reorganize-soldiers-weed-out-militants", "https://ccz.org.zm/CCZ-Downloads/Invitation-to-Virtual-Ecumenical-Prayer-Service-Against-COVID-19.pdf", "https://www.catholicbishops.ie/catholicnews-ie/?ID=1", "https://www.cathobel.be/2021/02/mercredi-des-cendres-revenir-a-la-symbolique-du-geste/", "http://www.vatican.va/content/francesco/it/speeches/2021/february/documents/papa-francesco_20210208_corpo-diplomatico.html", "https://www.catholicbishops.ie/2021/02/11/day-of-prayer-for-survivors-and-victims-of-abuse-2/", "http://www.vatican.va/content/francesco/it/homilies/2018/documents/papa-francesco_20180826_omelia-dublino.html", "https://towardspeace.ie/resources/", "https://www.oikoumene.org/news/on-valentines-day-share-hearts-and-flowers-and-do-your-part-to-prevent-abuse", "https://oikoumene.photoshelter.com/galleries/C0000P35B7w9JS8I/Thursdays-in-Black-Valentines-2021", "https://www.iglesiaviva.net/2021/02/11/40-dias-por-la-vida-en-bolivia-inicia-el-17-de-febrero/", "https://www.cccb.ca/media-release/cccb-set-to-open-new-office-for-family-and-life-and-welcome-new-director/", "https://www.aciafrica.org/news/2839/youth-to-share-experiences-of-living-chaste-lives-amid-covid-19-at-conference-in-kenya", "https://cbcpnews.net/cbcpnews/church-official-seeks-stronger-action-on-looming-mental-health-pandemic/", "https://cbcpnews.net/cbcpnews/naval-diocese-creates-own-healthcare-ministry/", "https://www.catholicbishops.ie/2021/02/12/bishops-submission-on-the-dying-with-dignity-bill-2020/", "https://www.oikoumene.org/fr/node/71126", "https://wcccoe.recruiterbox.com/jobs/fk0uqqv/", "http://s2ew.caritasitaliana.it/materiali/comunicati/2021/CS_05_12-02-2021.pdf", "http://www.caritas.it/", "http://www.vatican.va/content/francesco/it/angelus/2020/documents/papa-francesco_angelus_20201108.html", "http://www.vatican.va/content/francesco/it/messages/urbi/documents/papa-francesco_20201225_urbi-et-orbi-natale.html", "https://www.custodia.org/it/colletta-pro-terra-sancta", "https://www.custodia.org/it/node/155959", "https://www.cbcew.org.uk/annual-safeguarding-report-2019/", "https://www.ucanews.com/news/bishop-appeals-to-filipino-families-to-care-for-the-sick/91360", "https://www.aciafrica.org/news/2823/south-sudanese-bishop-urges-government-to-reverse-ban-on-public-worship", "https://www.usccb.org/news/2021/catholic-leaders-urge-temporary-protected-status-and-foreign-assistance-central-american", "http://www.vatican.va/content/francesco/it/angelus/2020/documents/papa-francesco_angelus_20201108.html", "https://www.vaticannews.va/it/papa/news/2020-11/dopo-angelus-papa-prega-per-america-centralecolpita-da-uragani.html", "https://www.universitaeuropeadiroma.it/formazioneintegrale/radio-onda-uer/", "https://www.saledellacomunita.it/fedi-in-gioco-a-scuola-2/", "https://www.iglesia.org.sv/wp-content/uploads/2021/02/CEDES-MENSAJE-8F.pdf", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "http://www.vatican.va/content/francesco/it/messages/peace/documents/papa-francesco_20201208_messaggio-54giornatamondiale-pace2021.html", "http://www.vatican.va/content/francesco/it/messages/pont-messages/2021/documents/papa-francesco_20210204_videomessaggio-giornata-fratellanza-umana.html", "http://www.diocese-aveiro.pt/v2/?p=20262", "https://www.catholic.sg/pastoral-letter-on-covid-19-vaccine/", "https://press.vatican.va/content/salastampa/it/bollettino/pubblico/2020/12/21/0681/01591.html", "https://www.lourdes-france.org/neuvaine-preparatoire-a-la-solennite-de-notre-dame-de-lourdes/", "https://www.youtube.com/ChiesaCattolicaItaliana", "https://www.facebook.com/conferenzaepiscopaleitaliana/", "https://www.chiesacattolica.it/invece-un-samaritano-preghiera-di-ringraziamento-per-i-curanti/", "https://salute.chiesacattolica.it/wp-content/uploads/sites/26/2021/01/29/UnSamaritano_Preghiera_20210210.pdf", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://press.vatican.va/content/salastampa/it/bollettino/pubblico/2020/09/22/0476/01077.html", "https://www.cnbb.org.br/presidencia-da-cnbb-divulga-nota-sobre-a-campanha-da-fraternidade-ecumenica-2021/", "https://www.cnbb.org.br/sem-fraternidade-nossa-fe-em-deus-pode-estar-vazia/", "https://episkopat.pl/12-lutego-2021-roku-godz-10-00-konferencja-prasowa-przed-54-tygodniem-modlitw-o-trzezwosc-narodu/", "https://www.gov.si/en/news/2021-01-31-prime-minister-janez-jansa-nominates-pedro-opeka-for-the-nobel-peace-prize/", "https://www.cirkev.cz/cs/aktuality/210205xxix-svetovy-den-nemocnych", "https://www.bischofskonferenz.at/133154/scharl-kuendigt-studientag-der-bischoefe-zum-menschenhandel-an", "https://www.dbk.de/presse/aktuelles/meldung/digitale-fruehjahrs-vollversammlung-der-deutschen-bischofskonferenz-vom-23-bis-25-februar-2021", "https://www.cbcew.org.uk/lets-talk-about-organ-donation/", "https://www.cbcew.org.uk/wp-content/uploads/sites/3/2020/04/Organ-Donation-Guidelines-Feb-2020.pdf", "https://episkopat.pl/bp-kaminski-chorzy-nie-moga-byc-pozostawieni-bez-opieki/", "http://www.vatican.va/content/francesco/it/messages/sick/documents/papa-francesco_20201220_giornata-malato.html", "https://conferenciaepiscopal.es/wp-content/uploads/2021/02/Dia-Seminario-Reflexion-Teologica.pdf", "https://cbcpnews.net/cbcpnews/nominations-open-for-catholic-social-media-awards/", "https://catholicsocialmediaawards.com/2020/", "http://www.ospitalitareligiosa.it/", "https://ospitalitareligiosa.it/pdf/com.st.2102.lav.pdf?utm_medium=email&utm_source=VOXmail%3A828624+Nessuna+cartella&utm_campaign=VOXmail%3A2059603+Com.+Stampa%3A+Ora+et+Labora+riporta+al+centro+il+lavoro", "https://missionsetrangeres.com/eglises-asie/himalaya-la-rupture-dun-glacier-provoque-au-moins-14-deces-et-200-disparus/", "https://www.aciafrica.org/news/2821/catholic-diocese-in-nigeria-to-relocate-boko-haram-victims-in-pioneer-housing-project", "https://www.ucanews.com/news/philippine-bishop-calls-for-bigger-congregations/91326#", "https://www.cbcew.org.uk/pandemic-creating-vast-new-reservoirs-of-victims-of-modern-slavery-and-human-trafficking-warns-cardinal/", "https://prensacelam.org/2021/02/07/con-la-bendicion-de-mons-leonardo-steiner-la-red-de-escucha-espiritual-de-la-arquidiocesis-de-manaos-comienza-su-mision/", "https://www.aciafrica.org/news/2819/bishops-in-ireland-european-union-launch-initiative-against-sexual-violence-in-somalia", "https://www.archkl.org/index.php/archkl/archkl-announcement-news/334-pastoral-letter-on-covid-19-vaccines-immunisation", "https://www.vaticannews.va/it/vaticano/news/2020-12/conregazione-dottrina-fede-vaccini-morale-coronavirus.html", "https://agencia.ecclesia.pt/portal/igreja-sociedade-bispos-incentivam-a-evangelizacao-e-ao-cuidado-do-proximo/", "https://www.lorientlejour.com/article/1251193/rai-appelle-a-une-conference-internationale-pour-refonder-letat-libanais.html", "https://www.vaticannews.va/it/mondo/news/2021-02/libano-nuove-tensioni-dopo-omicidio-del-noto-attivista-slim.html", "http://www.vatican.va/content/francesco/it/speeches/2021/february/documents/papa-francesco_20210208_corpo-diplomatico.html", "http://www.ufficiocatechistico.diocesipa.it/", "https://prensacelam.org/2021/02/07/lanzada-la-campana-latinoamericana-contra-la-trata-la-vida-no-es-un-objeto-al-que-se-le-pone-precio/", "https://www.aciafrica.org/news/2815/hospitalized-ghanaian-archbishop-with-covid-19-seeks-prayers-for-patients-health-workers", "https://www.dbk.de/presse/aktuelles/meldung/internationaler-tag-des-gebets-und-der-reflexion-gegen-den-menschenhandel-1", "https://missionsetrangeres.com/eglises-asie/hanoi-mgr-van-thien-appelle-les-fideles-a-lentraide-et-a-la-communion-avant-le-festival-du-tet/", "https://www.aciafrica.org/news/2813/bishop-in-south-sudan-suspends-public-prayers-following-fresh-ban-on-social-gatherings", "https://www.cnbb.org.br/eu-vejo-aqui-a-presenca-de-deus-afirmou-dom-joel-na-inauguracao-da-casa-bom-samaritano/", "https://www.dbk.de/presse/aktuelles/meldung/online-konferenz-des-synodalen-weges-beendet", "https://www.congress.gov/117/bills/hres66/BILLS-117hres66ih.pdf", "https://www.usccb.org/news/2021/us-bishops-education-chairman-applauds-bipartisan-legislation-honoring-contributions-0", "https://www.facebook.com/Hermanas-Franciscanas-de-Mar%C3%ADa-Inmaculada-El-Salvador-104365094782120/", "https://prensacelam.org/2021/02/05/episcopado-haitiano-lanza-mensaje-pidiendo-consenso-para-un-pais-que-esta-al-borde-de-la-explosion/", "https://www.facebook.com/390816997966522/photos/a.419324151782473/1301930986855114/?type=3", "https://noticias.iglesia.org.pe/arzobispo-de-tegucigalpa-coordinador-del-consejo-de-cardenales-del-papa-da-positivo-al-coronavirus/", "http://amecea.blogspot.com/2021/02/signis-announces-international-radio.html", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://www.cccb.ca/media-release/the-office-for-evangelization-and-catechesis-offers-new-four-part-webinar-series-in-march/", "http://amecea.blogspot.com/2021/02/ethiopia-covid19-personal-protection.html", "https://data2.unhcr.org/en/country/eth/235", "https://vacatholic.org/wp-content/uploads/2021/02/VA-Bishops-Statement-on-Death-Penalty-Abolition-2021-Session.pdf", "http://www.obispado-mdp.org.ar/a/wp-content/uploads/2021/02/Obispo-MESTRE-Mensaje-vocacional-febrero-2021.pdf", "https://www.chiesadimilano.it/news/chiesa-diocesi/larcivescovo-perche-celebriamo-la-vita-359070.html", "https://www.ucanews.com/news/indonesian-interfaith-leaders-sign-up-for-un-fraternity-day/91306", "https://www.ucanews.com/news/pakistan-interfaith-group-marks-signing-of-peace-document/91304", "https://archkl.org/index.php/archkl/archkl-announcement-news/333-international-day-of-human-fraternity", "https://www.ucanews.com/news/catholic-university-joins-filipino-vaccine-drive/91303", "https://www.ucanews.com/news/catholics-urged-to-fast-for-peace-in-myanmar/91299", "http://www.catholicmyanmar.com/newview.php?id=287", "https://www.cbcew.org.uk/bishops-conference-president-supports-cardinal-bos-call-for-nonviolence-democracy-and-dialogue-in-myanmar/", "https://conferenciaepiscopal.ec/jornada-de-ayuno-y-oracion-elecciones-generales-2021/", "https://press.vatican.va/content/salastampa/it/bollettino/pubblico/2021/02/04/0074/00153.html", "https://www.facebook.com/RCAMAOC", "https://www.catholicweekly.com.au/parents-rights-focus-of-nsw-education-bill/?utm_source=rss&utm_medium=rss&utm_campaign=parents-rights-focus-of-nsw-education-bill", "https://www.surveymonkey.com/r/VSPC2FX", "https://www.ucanews.com/news/korean-church-defies-odds-to-comfort-patients-amid-covid-19/91297", "https://www.cnbb.org.br/alocacao-de-recursos-na-pandemia-preocupa-comissao-de-bioetica/", "https://www.vaticannews.va/it/papa/news/2021-01/papa-francesco-udienza-generale-manaus-brasile-coronavirus.html", "http://www.conferenciaepiscopal.pt/v1/nota-do-secretariado-geral-da-cep-sobre-o-processo-de-vacinacao/", "https://www.dbk.de/presse/aktuelles/meldung/impfstoffe-muessen-auch-den-aermsten-zur-verfuegung-stehen", "https://www.facebook.com/EpiscopalConferenceMalawi/?ref=page_internal", "https://www.caritasambrosiana.it/eventi/convegni/tratta-prostituzione-e-schiavitu-nuove-frontiere-e-nuove-sfide", "https://www.aciafrica.org/news/2775/bishops-in-angolas-saurimo-ecclesiastical-province-condemn-use-of-force-on-protesters", "https://www.usccb.org/resources/USCCB%20Letter%20on%20Additional%20COVID%20Relief%202-3-21.pdf", "https://www.aciafrique.org/news/2462/les-eveques-du-congo-brazzaville-expriment-de-serieuses-reserves-sur-lelection-presidentielle", "https://www.aciafrica.org/news/2769/church-in-swaziland-seeking-intercession-of-our-lady-of-lourdes-in-fight-against-covid-19", "https://lac.jrs.net/es/noticias/alerta-en-frontera-arauca-apure-por-mecanismos-para-controlar-transito-de-migrantes-y-refugiados/", "https://www.ucanews.com/news/cardinal-bo-let-no-more-blood-be-shed-in-myanmar/91277", "https://www.dbk.de/presse/aktuelles/meldung/d", "http://www.vatican.va/content/francesco/it/travels/2019/outside/documents/papa-francesco_20190204_documento-fratellanza-umana.html", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://www.afp.gov.au/news-media/media-releases/afp-statement-payments-vatican-australia", "https://www.vaticannews.va/it/vaticano/news/2021-01/presunte-transazioni-vaticano-australia-cifre-errate.html", "https://www.youtube.com/watch?v=WCY8j1Rud7g&feature=youtu.be", "https://www.oikoumene.org/sites/default/files/2021-02/Joint-CCA-WCC-pastoral-letter-Myanmar.pdf", "https://www.ucanews.com/news/anti-coup-protest-movement-launches-in-myanmar/91269", "https://recowacerao.org/construindo-a-nigeria-sob-a-regra-da-lei-construire-le-nigeria-sous-letat-de-droit-building-up-nigeria-under-the-rule-of-law/", "https://www.vaticannews.va/it/chiesa/news/2021-01/documento-kampala-50-anni-del-secam.html", "http://www.vatican.va/content/francesco/it/travels/2019/outside/documents/papa-francesco_20190204_documento-fratellanza-umana.html", "https://www.catholicbishops.ie/2021/02/03/bishop-alan-mcguckian-sj-welcomes-the-first-international-day-of-human-fraternity/", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://www.usccb.org/news/2021/us-bishop-chairmen-welcome-administrations-racial-equity-actions-housing-and-prisons", "http://www.insiemepergliultimi.it/", "https://cbcpnews.net/cbcpnews/bulacan-parish-dedicated-to-korean-saint-now-a-diocesan-shrine/", "https://www.vaticannews.va/it/chiesa/news/2020-12/corea-sud-monsignor-lazzaro-giubileo-andrea-martini.html", "https://www.vaticannews.va/it/papa/news/2021-01/papa-francesco-post-angelus-sulawesi-indonesia-vittime.html", "https://www.aciafrica.org/news/2763/jesuits-in-africa-and-madagascar-decry-shift-in-attention-from-hiv-and-aids", "https://www.cbcew.org.uk/bishop-calls-on-uk-government-to-support-justice-and-peace-in-tigray/", "https://cafod.org.uk/News/Emergencies-news/Ethiopia-s-Tigray-crisis", "https://www.usccb.org/news/2021/ash-wednesday-collection-brings-hope-catholics-central-and-eastern-europe", "https://www.vaticannews.va/it/papa/news/2020-02/esortazione-papa-querida-amazzonia-chiesa-volto-amazzonico.html", "https://www.cathobel.be/2021/02/le-synode-sur-lamazonie-continue-de-se-deployer/", "https://www.vaticannews.va/it/chiesa/news/2020-10/brasile-amazzonia-chiesa-cenferenza-ecclesiale-ceama.html", "https://www.ucanews.com/news/first-camillian-house-inaugurated-in-pakistan/91249", "https://eglise.catholique.fr/wp-content/uploads/sites/2/2021/02/Dossier-de-presse-1-02.pdf", "https://www.cirkev.cz/cs/aktuality/210201reholnici-ucili-online-jak-se-modlit-s-bozim-slovem-exercicie-lectio-divina-jsou-na-internetu", "https://www.catholicbishops.ie/2021/02/01/archbishop-michael-neary-welcomes-announcement-by-pope-francis-of-the-establishment-of-a-world-day-of-prayer-for-grandparents-and-the-elderly/", "http://www.catholicgrandparentsassociation.org/popes-prayer/", "https://www.dbk.de/presse/aktuelles/meldung/volontariat-an-der-katholischen-journalistenschule", "https://www.cnbb.org.br/pastoral-da-pessoa-idosa-do-brasil-celebra-a-decisao-do-papa-de-instituir-o-dia-mundial-dos-idosos-e-dos-avos/", "https://mail.spc.va/service/home/~/?auth=co&loc=it_IT&id=255602&part=7", "https://docs.google.com/document/d/1eBLH3WRP2lnHLJEE13Zsy7q3D6pMGN6a/edit", "https://episkopat.pl/bp-kicinski-dziekujemy-bogu-za-wszystkie-osoby-konsekrowane/", "https://agencia.ecclesia.pt/portal/mocambique-bispo-de-pemba-denuncia-crise-humana-agravada-por-falta-de-ajuda-e-estacao-das-chuvas/", "https://www.vaticannews.va/it/papa/news/2020-12/papa-francesco-vescovo-lisboa-pemba-cabo-delgado-mozambico.html", "https://cathnews.com/media-releases/2552-210129-cssa-pursuit-of-common-good-must-drive-economic-recovery/file", "https://www.dbk.de/presse/aktuelles/meldung/blasius-segen-in-corona-zeiten", "https://cen-nicaragua.org/wp-content/uploads/2021/01/DOC.QRQ_.-MANG.28-01-2021.pdf", "https://www.vaticannews.va/it/papa/news/2021-01/congregazione-culto-divino-modificato-rito-ceneri-mascherina.html", "https://www.cirkev.cz/cs/aktuality/210129modleme-se-za-mladez-ktera-ted-cini-dulezita-rozhodnuti-pise-arcibiskup-graubner-vericim", "https://lagosarchdiocese.org/newsdetail.php?tab=371", "https://www.dbk.de/presse/aktuelles/meldung/staendiger-rat-der-deutschen-bischofskonferenz-zur-konzentration-der-priesterausbildung-in-deutschland", "https://www.aciafrica.org/news/2708/kenyas-ngong-diocese-offering-monthly-reflections-on-st-joseph-in-year-long-celebration", "https://www.catholicbishops.ie/category/news/news-archive-2020/", "http://www.knockshrine.ie/watch-live", "https://www.aciafrica.org/news/2740/zambians-urged-to-put-aside-differences-in-fight-against-covid-19", "/editor.html/content/rei/documentazione/repo/2021/01/30/VNS%20UCRAINA%20Chiese%20unite%20nella%20lotta%20alle%20violenze%20domestiche%20(VNS),%2030gen21%20La%20collaborazione%20delle%20comunit%C3%A0%20religiose%20nella%20lotta%20alle%20violenze%20di%20genere%20%C3%A8%20stato%20il%20tema%20principale%20al%20centro%20di%20un%20incontro%20che%20ha%20visto%20riuniti%20il%2028%20gennaio%20a%20Kiev%20di%20rappresentanti%20del%20Consiglio%20delle%20Chiese%20in%20Ucraina%20(Auccro)%20e%20di%20altre%20comunit%C3%A0%20religiose%20con%20un%20gruppo%20interpartitico%20del%20Parlamento%20ucraino%20riunito%20sotto%20la%20sigla%20%E2%80%9CValori,%20dignit%C3%A0%20famiglia%E2%80%9D.%20A%20organizzarlo%20l'Istituto%20per%20la%20libert%C3%A0%20religiosa%20(Irf),%20ong%20ucraina%20per%20i%20diritti%20umani%20fondata%20nel%202001%20con%20l%E2%80%99obiettivo%20di%20promuovere%20il%20dialogo%20tra%20le%20religioni%20e%20con%20lo%20Stato%20in%20particolare%20sul%20tema%20dei%20diritti%20religiosi.%20%20In%20primo%20piano%20durante%20l%E2%80%99incontro%20un%20nuovo%20progetto%20interreligioso%20contro%20le%20violenze%20domestiche%20lanciato%20l%E2%80%99anno%20scorso%20dall%E2%80%99Irf%20in%20collaborazione%20con%20l%E2%80%99Auccro.%20Il%20problema%20%C3%A8%20da%20tempo%20all%E2%80%99attenzione%20delle%20Chiese%20e%20organizzazioni%20religiose%20in%20Ucraina%20che%20hanno%20promosso%20diverse%20iniziative%20in%20questo%20ambito.%20L%E2%80%99obiettivo%20del%20progetto%20interreligioso%20%C3%A8%20appunto%20di%20promuovere%20il%20dialogo,%20la%20comprensione%20reciproca%20e%20l'interazione%20tra%20comunit%C3%A0%20religiose,%20attivisti%20e%20istituzioni%20per%20rendere%20pi%C3%B9%20efficace%20l%E2%80%99azione%20di%20prevenzione%20e%20contrasto%20alla%20violenza%20domestica,%20che%20anche%20in%20Ucraina%20%C3%A8%20aumentata%20durante%20la%20pandemia%20del%20Covid-19.%20All%E2%80%99incontro%20ha%20partecipato%20anche%20S.B.%20Sviatoslav%20Scevchuk,%20capo%20della%20Chiesa%20greco-cattolica%20ucraina,%20che%20nel%20suo%20intervento%20ha%20sottolineato%20come%20il%20problema%20non%20vada%20sottovalutato%20dalle%20Chiese,%20osservando%20che%20la%20lotta%20a%20questa%20piaga%20%C3%A8%20importante%20%E2%80%9Cper%20tutelare%20l'istituzione%20della%20famiglia%E2%80%9D.%20In%20questo%20senso%20-%20ha%20evidenziato-%20%C3%A8%20fondamentale%20sensibilizzare%20le%20comunit%C3%A0%20religiose%20locali%20sull%E2%80%99inammissibilit%C3%A0%20della%20violenza%20domestica%20attraverso%20l%E2%80%99educazione.%20Secondo%20il%20metropolita%20ortodosso%20Epifaniy,%20presidente%20dell'Auccro,%20la%20collaborazione%20tra%20le%20Chiese%20nella%20prevenzione%20e%20nel%20contrasto%20alla%20violenza%20domestica%20deve%20coinvolgere%20le%20comunit%C3%A0%20religiose%20soprattutto%20a%20livello%20locale.%20%20Oleksandr%20Zayats,%20presidente%20dell%E2%80%99Icr,%20da%20parte%20sua,%20ha%20auspicato%20la%20prosecuzione%20del%20progetto%20interreligioso%20in%20particolare%20attraverso%20la%20campagna%20%E2%80%9CStop%20violence!%E2%80%9D%20lanciata%20sul%20sito%20www.family.org.ua%20%20in%20cui%20i%20leader%20religiosi%20ucraini%20hanno%20pubblicato%20diversi%20appelli%20e%20riflessioni%20sulle%20violenze%20domestiche.%20%20Vatican%20News%20Service%20-%20LZ", "https://irs.in.ua/ua", "http://www.family.org.ua/", "http://amecea.blogspot.com/2021/01/malawi-zomba-diocese-ccjp-distributes.html", "http://www.conferenciaepiscopal.pt/v1/comunicado-do-conselho-permanente-da-cep-face-a-aprovacao-da-eutanasia/", "https://agencia.ecclesia.pt/portal/eutanasia-organizacoes-sociais-e-catolicas-pedem-ao-parlamento-que-trave-a-legalizacao/", "https://agencia.ecclesia.pt/portal/eutanasia-federacao-portuguesa-pela-vida-apela-a-consciencia-dos-deputados-para-impedir-legalizacao/", "https://agencia.ecclesia.pt/portal/eutanasia-jesuitas-portugueses-criticam-quem-quer-abandonar-a-solidao-os-que-duvidam-do-valor-da-sua-vida/", "http://amecea.blogspot.com/2021/01/kenya-acweca-to-hold-virtual-plenary.html", "https://www.apg23.org/it/post/bene-stop-armi-arabia-ora-un-ministero-della-pace.html", "https://www.vaticannews.va/it/papa/news/2021-01/papa-yemen-angelus-nigeria.html", "https://www.vaticannews.va/it/papa/news/2020-12/messaggio-natale-urbi-et-orbi-papa-francesco.html", "https://www.cnbb.org.br/espaco-cedido-pela-cnbb-torna-se-casa-bom-samaritano-de-acolhida-de-migrantes-venezuelanos/", "https://www.cnbb.org.br/caritas-brasileira-lanca-plataforma-para-facilitar-acesso-ao-trabalho-de-migrantes-e-refugiados-no-brasil/", "https://www.cbcj.catholic.jp/2021/01/21/21951/", "https://www.oikoumene.org/news/in-hiroshima-and-nagasaki-religious-leaders-urge-concentric-circles-of-peace", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://cbcpnews.net/cbcpnews/bishops-offer-church-facilities-as-vaccination-hubs/", "https://cbcpnews.net/cbcpnews/pastoral-statement-on-stewardship/", "https://cbcpnews.net/cbcpnews/cbcp-remains-opposed-to-charter-change/", "https://www.usccb.org/news/2021/bishops-decry-executive-order-promotes-abortion-overseas", "https://www.dbk.de/presse/aktuelles/meldung/sorge-und-seelsorge-fuer-sterbende-im-zentrum-der-oekumenischen-woche-fuer-das-leben-2021", "https://www.cirkev.cz/cs/aktuality/210125krestansky-ekumenicky-web-signaly-cz-pripravil-vzdelavaci-seminare-pro-mladez", "https://hbk.hr/poruka-prigodom-dana-posvecenog-zivota-2021/", "https://www.cbcew.org.uk/uk-records-100000-covid-deaths/", "https://www.aciafrica.org/news/2722/bishops-in-tanzania-caution-against-new-covid-19-wave-urge-public-to-take-precautions", "https://www.cnbb.org.br/de-cara-nova-site-da-edicoes-cnbb-foi-reformulado-tendo-em-vista-uma-melhor-experiencia-dos-usuarios/", "https://episkopat.pl/rada-kep-ds-apostolstwa-swieckich-rozmawiala-o-roli-kobiet-w-kosciele/", "http://www.aacc-ceta.org/en/news/272-aacc-statement-on-nuclear-weapons-ban-treaty", "https://www.bischofskonferenz.at/133013/bischoefe-ab-sofort-ffp2-masken-und-zwei-meter-abstand-in-kirchen", "https://www.vaticannews.va/it/chiesa/news/2021-01/arcivescovo-sudafrica-gabuza-morte.html", "https://sacbc.org.za/sacbc-virtual-plenary-meeting-26-29-january-2021/13795/", "https://www.usccb.org/news/2021/us-bishop-chairman-grateful-administrations-early-actions-address-urgent-food-and-housing", "https://episkopat.pl/przewodniczacy-episkopatu-w-rocznice-wyzwolenia-auschwitz-apelujemy-o-pojednanie-i-pokoj/", "http://www.diocesiassisi.it/", null, "http://www.vatican.va/content/francesco/it/speeches/2013/october/documents/papa-francesco_20131004_bambini-assisi.html", "https://www.cnbb.org.br/onde-estao-consagrados-haja-alegria-exorta-dom-joao-inacio-muller/", "http://www.vatican.va/content/john-paul-ii/it/messages/consecrated_life/documents/hf_jp-ii_mes_06011997_i-consecrated-life-day.html", "https://www.cnbb.org.br/perspectivas-pastorais-em-2021-a-igreja-deve-desenvolver-uma-acao-pastoral-especial-a-favor-dos-idosos-doentes-deprimidos-e-enlutados/", "https://www.foryourmarriage.org/celebrate-national-marriage-week/", "https://www.dbk.de/presse/aktuelles/meldung/menschen-in-den-dunkeln-momenten-ihres-lebens-beistehen-hospiz-und-palliativarbeit-foerdern-assistierten-suizid-verhindern", "https://www.usccb.org/news/2021/world-day-prayer-consecrated-life-be-celebrated-february-2-2021", "https://www.cbcew.org.uk/cardinal-calls-on-indian-government-to-release-fr-stan-swamy/", "https://www.cbcew.org.uk/sadness-and-prayers-as-mr-rs-dies/", "https://www.youtube.com/channel/UCgnv2kTqQu9YSQX9jxG6rxQ", "https://www.cbcj.catholic.jp/2021/01/07/21911/", "http://kccb.or.ke/wp-content/uploads/2021/01/Final-Lenten-Campaign-2021-English.pd_.pdf", "http://www.diocesiassisi.it/il-vescovo-giorno-della-memoria-non-stanchiamoci-di-ricordare/", "https://www.acliroma.it/memoria-e-responsabilita/", "https://aica.org/noticia-una-reliquia-del-beato-carlo-acutis-en-la-basilica-del-pilar", "https://www.vaticannews.va/it/chiesa/news/2020-10/carlo-acutis-beatificazione-internet-giovani.html", "http://w2.vatican.va/content/francesco/it/apost_exhortations/documents/papa-francesco_esortazione-ap_20190325_christus-vivit.html", "http://www.lisboa2023.org/", "https://www.lisboa2023.org/pt/artigo/hino-da-jmj-lisboa-2023-apresentado-esta-quarta-feira", "https://www.lisboa2023.org/pt/artigo/o-papa-manifestou-entusiasmo-pela-jmj-lisboa-2023", "https://www.vaticannews.va/it/papa/news/2020-11/22-novembre-messa-san-pietro-gmg-papa-francesco-giovani.html", "http://www.vatican.va/content/john-paul-ii/it/angelus/2003/documents/hf_jp-ii_ang_20030413.html", "https://www.vaticannews.va/it/chiesa/news/2020-10/presentato-logo-gmg-lisbona-2023-giornata-gioventu-maria-croce.html", "http://www.dioceseabidjan.com/diocese/fr/accueil/26-menu-principal/1120-message-particulier-de-la-117eme-assemblee-pleniere-de-la-conference-des-eveques-catholiques-de-cote-d-ivoire-s-est-tenue-du-18-au-24-janvier-2021-a-bonoua", "https://episkopat.pl/centralne-obchody-xxi-dnia-islamu-w-kosciele-katolickim/", "http://www.vatican.va/roman_curia/pontifical_councils/interelg/documents/rc_pc_interelg_doc_20200417_ramadan-2020_it.html", "http://www.radawspolna.pl/index21DzIsl_osw.html", "http://www.vatican.va/content/francesco/it/travels/2019/outside/documents/papa-francesco_20190204_documento-fratellanza-umana.html", "https://melbournecatholic.org/news/justice-and-mercy-annual-red-mass-for-the-opening-of-the-legal-year", "https://carceraria.org.br/wp-content/uploads/2021/01/Relatorio_2020_web.pdf", "https://www.ucanews.com/news/new-pastoral-center-inaugurated-in-northern-vietnam/91140", "http://donboscointernational.eu/wp-content/uploads/2021/01/DBI-Next-Generation-Edu-ITA.pdf", "http://www.vatican.va/content/francesco/it/messages/pont-messages/2019/documents/papa-francesco_20190912_messaggio-patto-educativo.html", "http://www.diocesiassisi.it/spirito-di-assisi-preghiera-per-gli-stati-uniti-e-per-lafrica/", "https://www.facebook.com/DioceseofMalaybalay/photos/a.693999790996838/1194457294284416/?type=3", "https://cbcpnews.net/cbcpnews/priest-shot-dead-in-malaybalay/", "https://prensacelam.org/2021/01/24/mensaje-del-presidente-de-la-cal-en-la-presentacion-de-la-asamblea-eclesial-de-america-latina-y-el-caribe/", "https://prensacelam.org/2021/01/24/mensaje-del-presidente-del-celam-en-la-presentacion-de-la-asamblea-eclesial-de-america-latina-y-el-caribe/", "https://prensacelam.org/2021/01/24/mensaje-del-presidente-de-la-cem-en-la-presentacion-de-la-asamblea-eclesial-de-america-latina-y-el-caribe/", "https://prensacelam.org/2021/01/24/mensaje-del-presidente-de-la-cnbb-en-la-presentacion-de-la-asamblea-eclesial-de-america-latina-y-el-caribe/", "https://prensacelam.org/2021/01/24/mensaje-del-cardenal-oscar-rodriguez-maradiaga-en-la-presentacion-de-la-asamblea-eclesial-de-america-latina-y-el-caribe/", "https://www.vaticannews.va/it/papa/news/2021-01/papa-francesco-celam-assemblea-virtuale-popolo-preghiera.html", "https://www.dbk.de/presse/aktuelles/meldung/bundesweites-jahr-der-oekumene-2021-2022-eroeffnet", "https://www.vaticannews.va/it/chiesa/news/2020-12/svizzera-grandchamp-unita-cristiani-meditazioni.html", "https://www.vaticannews.va/it/papa/news/2021-01/papa-francesco-sciatalgia-non-presiede-messa-domenica-parola-dio.html", "https://www.aciafrica.org/news/2696/following-torching-of-altar-ambo-of-kenyan-church-cleric-calls-arsonists-to-repentance", "http://www.vatican.va/content/francesco/it/messages/communications/documents/papa-francesco_20210123_messaggio-comunicazioni-sociali.html", "https://agencia.ecclesia.pt/portal/eleicoes-vice-presidente-da-comissao-nacional-justica-e-paz-pede-participacao-massiva-para-manutencao-da-matriz-humanitaria-em-portugal/", "https://www.catholic.org.au/acbc-media/media-centre/media-releases-new/2305-sign-nuclear-weapons-treaty-prime-minister-urged/file", "http://www.vatican.va/content/francesco/it/messages/pont-messages/2017/documents/papa-francesco_20170323_messaggio-onu.html", "http://amecea.blogspot.com/2021/01/ethiopia-catholic-delegation-pay.html", "https://www.dbk.de/presse/aktuelles/meldung/bischof-baetzing-unterstuetzt-aktion-lichtfenster", "https://aica.org/noticia-denuncian-situaciones-de-violenta-represion-al-pueblo-wichi-de-formosa", "https://www.aciafrica.org/news/2691/secam-cautions-against-spiritualities-of-deliverance-prosperity-in-kampala-document", "https://www.cbcew.org.uk/new-lectionary-for-england-and-wales/", "https://www.cath.ch/newsf/journees-mondiales-suisses-de-la-jeunesse-en-ligne-a-fin-avril/", "http://www.vatican.va/content/francesco/it/homilies/2020/documents/papa-francesco_20201122_omelia-passaggiocroce-gmg.html", "https://www.catholicbishops.ie/2021/01/22/statement-by-the-northern-catholic-bishops-on-the-extension-of-the-covid-19-shut-down-by-the-northern-ireland-executive-to-5-march-2021/", "https://www.aciafrica.org/news/2678/church-leaders-review-bible-apostolate-in-africa-at-virtual-conference", "https://www.cnbb.org.br/dia-nacional-de-combate-a-intolerancia-religiosa-aponta-necessidade-de-avancar-no-respeito-as-diferencas/", "http://www.vatican.va/archive/hist_councils/ii_vatican_council/documents/vat-ii_decl_19651207_dignitatis-humanae_it.html", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://www.osservatoreromano.va/it/news/2021-01/quo-012/nuove-strade-br-contro-la-violenza.html", "https://www.usccb.org/news/2021/usccb-president-and-migration-chairman-welcome-administrations-commitment-daca-and-call", "https://www.usccb.org/news/2021/usccb-migration-chairman-welcomes-administrations-initial-effort-reform-enforcement-and", "https://chiostrisanteustorgio.it/", "https://www.archimadrid.org/index.php/oficina-de-informacion/noticias-madrid/2-madrid/9039774-el-arzobispo-destaca-lo-vital-de-la-tarea-educativa-de-la-iglesia-en-la-presentacion-del-pacto-global-por-la-educacion", "https://rei.spc.va/content/rei/documentazione/repo/2021/01/21/CSR_488_2021.html", "https://www.vaticannews.va/pt/igreja/news/2021-01/entrevista-dom-claudio-hummes-indiferenca-pandemia-manaus.html", "https://www.caritas.org/donate-now/migrants-in-bosnia/", "https://prensacelam.org/2021/01/21/el-celam-se-solidariza-con-manaos-y-con-todo-brasil-y-apoya-el-pedido-de-que-las-autoridades-no-dejen-a-su-suerte-al-pueblo/", "https://www.vaticannews.va/it/chiesa/news/2021-01/manaus-pandemia-chiesa-steiner-amazzonia.html", "https://www.vaticannews.va/it/papa/news/2021-01/papa-francesco-udienza-generale-manaus-brasile-coronavirus.html", "http://www.sanfrancesco.org/", "https://www.facebook.com/sanfrancescoassisi", "https://www.youtube.com/channel/UCAAHMxNyM8AQvsZy03bFLXQ", "http://www.iglesia.cl/41834-monsenor-fernando-chomali-expondra-sobre-aborto-y-eutanasia-este-jueves-21.html", "https://www.cbcew.org.uk/holy-land-co-ordination-communique-2021/", "https://www.aciafrica.org/news/2672/salesian-missionary-establishes-hospital-for-vulnerable-population-in-south-sudan", "https://www.cirkev.cz/cs/aktuality/210120125-plenarni-zasedani-cbk-probehlo-opet-castecne-online", "https://www.aciafrica.org/news/2674/south-sudanese-diocese-set-to-dedicate-feast-of-don-bosco-to-youth-challenges", "https://www.vaticannews.va/it/santo-del-giorno/01/31/san-giovanni-bosco--sacerdote--fondatore-dei-salesiani--padre-e-.html", "https://www.cnbb.org.br/romaria-pela-ecologia-integral-recorda-tragedia-em-brumadinho-mg/", "https://www.cbcew.org.uk/bishops-write-to-the-secretary-of-state-for-health-and-social-care/", "https://episkopat.pl/bp-ciereszko-dzien-islamu-ma-wskazywac-na-to-co-laczy-muzulmanow-i-chrzescijan/", "https://cbcpnews.net/cbcpnews/bishops-to-meet-virtually-next-week/", "https://www.archimadrid.org/index.php/oficina-de-informacion/noticias-madrid/2-madrid/9039788-fallece-el-sacerdote-ruben-perez-ayala-por-las-heridas-de-la-explosion-en-un-edificio-de-virgen-de-la-paloma", "https://www.vaticannews.va/it/papa/news/2021-01/papa-francesco-telegramma-madrid-esplosione-vittime-osoro-sierra.html", "https://rei.spc.va/content/rei/documentazione/repo/2021/01/15/CSR_358_2021.html", "https://www.cnbb.org.br/escassez-de-oxigenio-dom-leonardo-steiner-agradece-doacao-do-papa-a-manaus/", "http://www.vatican.va/content/francesco/it/audiences/2021/documents/papa-francesco_20210120_udienza-generale.html", "https://scmo.org/news-releases/perma/1611143220/article/media-arrangements-for-archbishop-tartaglias-funer.html", "https://www.cbcew.org.uk/cardinal-mourns-death-of-archbishop-tartaglia/", "https://cbcpnews.net/cbcpnews/unity-is-both-gift-and-responsibility-says-churchs-ecumenism-chief/", "https://cbcpnews.net/cbcpnews/unity-is-both-gift-and-responsibility-says-churchs-ecumenism-chief/", "https://philippines.licas.news/2021/01/20/philippine-catholic-bishop-reminds-faithful-ecumenism-is-responsibility/", "http://www.comece.eu/comece-meets-with-eu-commissioner-vrhelyi-the-mediterranean-as-a-place-of-peaceful-encounters", "http://www.comece.eu/dl/plskJKJKkkoKJqx4KJK/COMECE_Contribution_renewed_Southern_Partnership.pdf?ts=1611152391", "https://mattersindia.com/2021/01/invite-pope-francis-indian-cardinals-urge-prime-minister/", "https://hbk.hr/priopcenje-sa-61-zasjedanja-sabora-hbk/", "https://rei.spc.va/content/rei/documentazione/repo/2021/01/13/CSR_292_2021.html", "https://cimi.org.br/2021/01/nota-cimi-exclusao-indigenas-plano-vacinacao-contrassenso-humanitario/", "https://www.cathobel.be/2021/01/nombre-de-fideles-admis-dans-les-lieux-de-culte-les-cultes-reconnus-appellent-au-retour-a-une-norme-relative-2/", "https://saint-adday.com/?p=41211", "https://www.vaticannews.va/it/chiesa/news/2021-01/preghiera-patriarca-sako-viaggio-papa-iraq.html", "https://saint-adday.com/?p=41221", "https://www.cnbb.org.br/presidente-da-cnbb-fala-das-perspectivas-pastorais-para-a-igreja-no-brasil-em-2021-somos-chamados-a-contribuir-na-construcao-da-fraternidade-social/", "https://www.dbk.de/presse/aktuelles/meldung/gemeinsame-erklaerung-zum-inkrafttreten-des-vertrags-ueber-das-verbot-von-kernwaffen", "https://www.cirkev.cz/cs/aktuality/210119z-olomouckeho-arcibiskupskeho-palace-zazni-undefinedkoncert-pro-hrdiny-z-prvni-linieundefined", "https://www.diocese-braga.pt/media/contents/contents_CKOhMD/NP_02_2021.pdf", "http://www.vatican.va/content/francesco/it/motu_proprio/documents/papa-francesco-motu-proprio-20190930_aperuit-illis.html", "https://www.cnbb.org.br/pastoral-carceraria-ira-lancar-relatorio-a-pandemia-da-tortura-no-carcere/", "https://www.aciafrica.org/news/2668/secam-to-unveil-kampala-document-at-virtual-event-in-multiple-african-countries", "https://us02web.zoom.us/j/5478392297?pwd=NTYvU25XMTFtWHdCWHJNTlY1MWlvZz09", "https://www.vaticannews.va/it/papa/news/2019-07/papa-vescovi-africa-madagascar-secam-missionari-vangelo.html", "http://www.marchforlife.org/2021-virtual-events/", "https://www.usccb.org/news/2021/us-bishops-chairman-pro-life-activities-2021-march-life", "https://loveitaly.org/it/prodotto/insieme-per-san-francesco-assisi/", "https://www.oikoumene.org/news/week-of-prayer-daily-devotions-now-reaching-arabic-speaking-audience", "https://www.aciafrica.org/news/2656/bishops-in-senegal-concerned-about-new-covid-19-variant-call-for-collective-efforts", "https://www.ucanews.com/news/philippine-bishops-question-killings-of-tribal-leaders/91037", "https://www.ucanews.com/news/myanmar-bishops-appeal-for-donations-to-buy-covid-vaccines/91035#", "https://www.usccb.org/news/2021/us-bishop-chairman-urges-peace-following-reports-warning-plans-additional-violence-state", "https://www.usccb.org/news/2021/statement-observance-rev-martin-luther-king-jr-day", "https://www.catholicbishops.ie/2021/01/17/homily-of-archbishop-elect-dermot-farrell/", "https://www.faare.org/", "https://www.faare.org/faare-2021.html", "https://noticias.iglesia.org.pe/iglesia-peruana-semana-de-catequesis-2021-del-1-al-5-de-febrero/", "https://www.vaticannews.va/it/vaticano/news/2020-06/nuovo-direttorio-catechesi-sintesi-vangelo-cultura-incontro.html", "https://www.vaticannews.va/it/papa/news/2020-12/papa-francesco-indice-anno-famiglia-amoris-laetitia-angelus.html", "http://www.vatican.va/content/francesco/it/apost_exhortations/documents/papa-francesco_esortazione-ap_20160319_amoris-laetitia.html", "https://www.catholicbishops.ie/2021/01/12/resources-for-catholic-schools-week-2021/", "https://www.usccb.org/news/2021/commemoration-religious-freedom-day-us-bishops-chairman-religious-liberty-reflects", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://www.vkmo.nl/nieuws/2021/01/het-recht-op-een-gezond-leven/", "http://www.caritas.it/", "https://www.cbcew.org.uk/first-ever-virtual-holy-land-co-ordination/", "https://mattersindia.com/2021/01/dumka-christians-mark-father-stans-100-day-in-prison/", "https://twitter.com/CedricPrakash/status/1350047626314485762/photo/1", "https://twitter.com/CedricPrakash/status/1350057223796375557/photo/1", "https://www.cbcew.org.uk/home/events/racial-justice-sunday-2021/bishops-message-for-racial-justice-sunday-2021/", "http://www.vatican.va/content/francesco/it/encyclicals/documents/papa-francesco_20201003_enciclica-fratelli-tutti.html", "https://www.cbcew.org.uk/home/events/racial-justice-sunday-2021/", "https://www.usccb.org/news/2021/us-bishop-chairman-pro-life-activities-welcomes-supreme-court-decision-reinstating-safety", "https://youtu.be/2iaO6GIziwA", "https://episkopat.pl/bp-kicinski-zaprosil-osoby-konsekrowane-do-uczestnictwa-w-uroczystosciach-lokalnych-dn-2-lutego/", "https://www.dbk.de/presse/aktuelles/meldung/online-konferenz-des-synodalen-weges-am-4-5-februar-2021", "https://cbcpnews.net/cbcpnews/pastoral-statement-on-potential-covid-19-vaccines-in-the-philippines/", "https://www.vaticannews.va/it/vaticano/news/2020-12/conregazione-dottrina-fede-vaccini-morale-coronavirus.html", "http://www.caritas.it/", "http://www.conferenciaepiscopal.pt/v1/comunicado-do-conselho-permanente-da-cep-sobre-o-novo-confinamento-c-audio/", "https://agencia.ecclesia.pt/portal/covid-19-presidente-da-associacao-portuguesa-de-escolas-catolicas-apoia-decisao-de-manter-estabelecimentos-abertos/", "http://sacbc.org.za/sacbc-online-plenary-meeting-and-postponement-of-some-events/13762/", "https://www.cbcew.org.uk/peace-sunday-2021/", "https://paxchristi.org.uk/", "http://www.oikoumene.org/prayer-cycle", "http://www.halkisummit.com/hs4/", "https://350.org/", "http://www.vatican.va/content/francesco/it/encyclicals/documents/papa-francesco_20150524_enciclica-laudato-si.html", "https://www.omp.es/misa-de-infancia-misionera-a-traves-del-canal-de-youtube-de-omp/", "https://conferenciaepiscopal.es/asamblea-delegados-comunicaciones-sociales-2021/", "https://www.agenciasic.es/2020/12/03/cecs-otorga-premios-bravo-2020/", "https://cbcpnews.net/cbcpnews/cagayan-valley-dioceses-to-plant-1-2-million-trees-in-500-days/", "https://www.cirkev.cz/cs/aktuality/210113katolicky-tydenik-trojice-biskupu-pred-soudem", "https://episkopat.pl/obradowala-komisja-duszpasterstwa-konferencji-episkopatu-polski/", "http://www.vatican.va/content/john-paul-ii/it/speeches/1986/april/documents/hf_jp-ii_spe_19860413_sinagoga-roma.html", "http://www.ivescovi.ch/content/view/full/14545", "http://www.vatican.va/roman_curia/congregations/cfaith/pcb_documents/rc_con_cfaith_doc_20020212_popolo-ebraico_it.html", "https://ecumenismo.chiesacattolica.it/wp-content/uploads/sites/32/2020/11/03/SPUC-2021-testo-CEI.pdf", "https://ecumenismo.chiesacattolica.it/2021/01/11/iniziative-diocesane-spuc-2021/", "https://www.cathobel.be/2021/01/bilan-positif-pour-la-premiere-annee-de-1rcf/", "https://www.bischofskonferenz.at/132841/kirchenstatistik-2019-weniger-messbesucher-mehr-erstkommunionen", "https://www.caritas.eu/caritas-europa-innovation-festival/", "https://www.usccb.org/committees/church-latin-america/2021-collection-church-latin-america-resources", "https://www.cnbb.org.br/com-apoio-da-repam-brasil-comunidades-indigenas-do-maranhao-desenvolvem-projetos-de-autossustentabilidade/", "https://www.aciafrica.org/news/2636/after-days-in-hospital-zambian-bishop-succumbs-to-covid-19-related-complications", "https://hbk.hr/hrvatski-caritas-daruje-100-stambenih-modula-zrtvama-potresa/", "https://www.catholicbishops.ie/2021/01/13/statement-by-archbishop-michael-neary-on-the-publication-of-the-report-of-the-commission-of-investigation-into-mother-and-baby-homes/", "https://www.dbk.de/presse/aktuelles/meldung/oekumenischer-bibelsonntag-sonntag-des-wortes-gottes", "https://episkopat.pl/24-stycznia-dzien-solidarnosci-z-chorwacja/", "https://www.aciafrica.org/news/2628/church-in-sudan-declares-52-week-prayer-initiative-after-centenary-of-missionary-service", "mailto:prayfornuba21@gmail.com", "https://www.cirkev.cz/cs/aktuality/210111ocitl-jsem-se-na-prahu-vecnosti-popsal-arcibiskup-graubner", "https://www.facebook.com/ceccivoire", "https://prensacelam.org/2020/12/31/mensaje-de-ano-nuevo-del-presidente-del-celam-anhelamos-la-amistad-social-y-la-fraternidad-sin-fronteras/", "http://www.vatican.va/content/francesco/it/apost_exhortations/documents/papa-francesco_esortazione-ap_20200202_querida-amazonia.html", "https://www.cnbb.org.br/em-2020-comissao-convidou-as-juventudes-do-brasil-a-realizarem-acoes-de-cuidado-e-compaixao-com-o-proximo/", "https://www.catholic.org.nz/news/media-releases/bishops-support-covid-vaccine/", "https://www.vaticannews.va/it/vaticano/news/2020-12/conregazione-dottrina-fede-vaccini-morale-coronavirus.html", "https://www.usccb.org/news/2021/us-bishops-chairman-international-justice-and-peace-responds-announcement-department", "https://www.ucanews.com/news/indian-state-criminalizes-conversion-for-marriage/90948", "https://www.aica.org/documento.php?id=462", "https://www.vaticannews.va/it/papa/news/2020-12/papa-francesco-lettera-patris-corde-san-giuseppe.html", "https://www.ucanews.com/news/bishops-welcome-indias-top-court-suspending-controversial-farm-laws/90964#", "http://cem.org.mx/Slider/680-Educarnos-para-vivir-en-la-fraternidad--la-responsabilidad-y-la-solidaridad.html?fbclid=IwAR2gjqWa58xx3U5d7AkO17VRZjqp4Z784lYqOlnyVe4i1G3wcfqgNDZN5A8", "https://twitter.com/CardinalNapier/status/1348267716717793280", "http://sacbc.org.za/catholic-church-joint-witness-against-covid-19-second-wave-in-south-africa/13758/", "https://www.facebook.com/jp.dept/posts/3578088578941090?_rdc=1&_rdr", "https://www.aciafrica.org/news/2619/south-africas-cardinal-seeking-spiritual-solidarity-with-archbishop-in-icu-for-covid-19", "https://agencia.ecclesia.pt/portal/portugal-mocambique-campanha-juntos-por-cabo-delgado-reuniu-mais-de-54-mil-euros/", "http://www.vatican.va/content/francesco/it/messages/urbi/documents/papa-francesco_20201225_urbi-et-orbi-natale.html", "https://agencia.ecclesia.pt/portal/ue-presidencia-e-muito-dificil-olhar-para-nos-e-pensar-o-que-seriamos-sem-a-uniao-europeia-d-nuno-bras/", "https://www.santegidio.org/pageID/30284/langID/it/itemID/39984/Continuiamo-a-diffondere-l-appello-per-salvare-la-vita-di-Lisa-Montgomery-Mancano-poche-ore-la-sua-esecuzione-%C3%A8-fissata-per-il-12-gennaio.html", "https://www.usccb.org/resources/2021-01-11-Capital%20Punishment-CIJP-Coakley-Pro-life-Naumann-Letter-Congress-Senate-House-Federal%20Death%20Penalty%20Prohibition%20Act_0.pdf", "https://www.usccb.org/news/2021/us-bishop-chairmen-call-end-executions-and-ask-congress-abolish-federal-death-penalty", "https://www.dbk.de/presse/aktuelles/meldung/deutsche-bischofskonferenz-veroeffentlicht-eckpunkte-zur-weiterentwicklung-der-schulpastoral", "mailto:info@tesorodelduomovc.it", "https://www.cnbb.org.br/triduo-preparatorio-para-o-25o-dia-da-vida-consagrada/", "https://www.dibk.at/Meldungen/Bischof-Hermann-Taktieren-beenden-Fluechtlingsfamilien-aus-Lesbos-aufnehmen", "http://museuartesacra.org.br/novidades-no-mas/", "https://www.oikoumene.org/news/wcc-expresses-solidarity-with-us-churches-as-they-raise-prophetic-voices-in-the-midst-of-this-new-and-acute-crisis", "https://www.oikoumene.org/news/religious-leaders-speak-out-against-violence-at-us-capitol-our-democracy-is-under-siege", "https://www.pngsicbc.com/post/say-no-to-sand-mining-in-png", "mailto:info@tesorodelduomovc.it", "https://www.facebook.com/calcuttaarchdiocese", "https://www.dbk.de/presse/aktuelles/meldung/stellungnahme-zum-faz-beitrag-vom-11-januar-2021", "https://www.aciafrica.org/news/2612/sierra-leones-new-church-building-a-response-to-growing-number-of-parishioners-salesians", "https://www.facebook.com/CatholicDioceseOfManzini/photos/pcb.1792891620870312/1792891507536990", "https://episkopat.pl/inauguracja-obchodow-100-rocznicy-poswiecenia-polski-najswietszemu-sercu-pana-jezusa/", "http://www.bazylikaserca.pl/", "http://www.lesjourneesdelourdes.org/", "https://www.dioceseportlouis.org/2021/01/08/le-cardinal-maurice-e-piat-notre-avenir-a-tous-est-en-jeu-il-faut-arriver-a-secouter-a-reflechir-ensemble/?", "https://www.chiesacattolica.it/con-l8xmille-segni-di-speranza-nel-centrafrica-segnato-dalla-violenza/", "http://www.vatican.va/content/francesco/it/angelus/2021/documents/papa-francesco_angelus_20210106.html", "https://iglesiacatolica.org.uy/comunicado-de-la-comision-familia-y-vida-de-la-ceu-ante-aprobacion-de-ley-que-libera-aborto-en-argentina/", "https://www.cbcew.org.uk/bishop-on-role-of-catholic-churches-during-current-lockdown/", "https://www.cbcew.org.uk/mayor-calls-for-closure-of-places-of-worship-in-greater-london/", "https://www.aciafrica.org/news/2605/plans-underway-in-dr-congos-butembo-beni-diocese-to-raise-funds-for-victims-of-violence", "http://amecea.blogspot.com/2021/01/zambia-bishops-decry-police-brutality.html", "https://www.catholicbishops.ie/2021/01/07/catholic-bishops-of-northern-ireland-as-many-people-as-possible-stay-at-home-for-the-sake-of-health-life-and-the-common-good/", "http://www.vatican.va/content/francesco/it/letters/2013/documents/papa-francesco_20130914_beatificazione-brochero.html", "https://aica.org/noticia-se-inauguro-el-parque-tematico-brochero-santo", "https://youtu.be/3VRH53NSSGY", "http://www.accord.ie/", "https://episkopat.pl/xxiv-ogolnopolski-dzien-judaizmu-w-kosciele-katolickim-w-polsce/", "https://prensacelam.org/2021/01/06/la-arquidiocesis-de-manaos-suspende-las-celebraciones-y-reuniones-hasta-el-22-de-enero/", "https://conferenciaepiscopal.es/wp-content/uploads/2021/01/Vida-Consagrada-Materiales-2021-1.pdf", "https://www.ucanews.com/news/vietnam-diocese-launches-lunar-new-year-pastoral-program/90910", "https://www.dbk.de/presse/aktuelles/meldung/21-internationales-bischofstreffen-zur-lage-der-christen-im-heiligen-land", "https://www.caritas.org/donate-now/croatia-earthquake/", "https://www.grandchamp.org/", "http://www.christianunity.va/content/unitacristiani/it/settimana-di-preghiera-per-l-unita/settimana-di-preghiera-per-l-unita-dei-cristiani-2020.html", "https://cbcpnews.net/cbcpnews/only-400-persons-per-mass-allowed-in-quiapo-church-on-nazarene-feast/", "https://cbcpnews.net/cbcpnews/black-nazarene-devotion-should-draw-faithful-to-charity-bishop/", "http://www.diocesiassisi.it/al-via-la-seconda-visita-pastorale-del-vescovo-a-valfabbrica/", "http://www.vaiscom.org/", "https://www.ucanews.com/news/asian-bishops-launch-online-communication-courses/90912", "https://www.usccb.org/news/2021/dioceses-across-usa-participating-nationwide-prayer-vigil-life-january-28-29", "https://aica.org/noticia-ante-la-ley-de-aborto-los-franciscanos-seglares-piden-no-nos-desanimemos", "https://www.facebook.com/Ethiopian-Catholic-Secretariat-1636937599857740", "https://www.aciafrica.org/news/2588/do-not-hinder-vaccine-rollout-church-leaders-in-south-africa-appeal-to-government", "https://www.cnbb.org.br/presidencia-da-cnbb-covid-19-vacina-direito-de-todos-os-brasileiros/", "https://www.uecon.org/component/k2/item/85-a-pastoral-letter-of-the-catholic-bishops-of-uganda-on-the-2021-general-elections", "https://www.usccb.org/news/2021/us-bishops-president-condemns-violent-protests-and-prays-safety-chaos-threatens-us", "https://adw.org/news/statement-of-cardinal-wilton-gregory-on-the-protests-at-the-u-s-capitol/", "https://www.oikoumene.org/news/wcc-condemns-violence-threatening-usa-stands-with-churches-on-path-to-peace", "https://www.cirkev.cz/cs/aktuality/210105novi-dobrovolnici-v-duchovni-peci-miri-do-nemocnic", "https://www.vaticannews.va/it/chiesa/news/2021-01/milano-diocesi-natale-museo.html", "https://www.ppoomm.va/it/notizie-eventi/eventi/2020/giornata-mondiale-dell-infanzia-missionaria.html", "https://www.facebook.com/radioicengelo88.9/photos/a.832824820164075/3601079543338575/", "https://www.facebook.com/login/device-based/regular/login/?login_attempt=1&next=https%3A%2F%2Fwww.facebook.com%2Fignatius.a.kaigama%2F&lwv=100", "https://www.dibk.at/Themen/500-Herzfeuer-Petrus-Canisius-Jahr-2021", "https://www.cbcew.org.uk/open-churches-vital-for-resilience-during-lockdown-says-cardinal/", "https://www.archkl.org/index.php/archkl/archkl-announcement-news/316-dec-31-chancery-notice-extracts", "https://www.ucanews.com/news/myanmar-prelate-laments-lack-of-peace-in-impoverished-country/90854", "https://www.ucanews.com/news/philippine-church-condemns-killings-of-9-indigenous-leaders/90857#", "https://www.catholicbishops.ie/2021/01/01/archbishop-eamon-martin-thanks-frontline-workers-for-their-amazing-works-of-mercy-during-2020/", "http://news.ugcc.ua/en/news/the_head_of_the_ugcc_greeted_ukrainians_on_new_year_occasion_happy_new_year_dear_brothers_and_sisters_happy_new_year_ukraine_91934.html", "https://agencia.ecclesia.pt/portal/portugal-conferencia-episcopal-publica-novas-orientacoes-para-protecao-de-menores-e-adultos-vulneraveis/", "http://www.vatican.va/content/francesco/it/motu_proprio/documents/papa-francesco-motu-proprio-20190507_vos-estis-lux-mundi.html", "https://www.aciafrica.org/news/2571/bishops-in-africa-foster-pope-francis-better-kind-of-politics-in-new-year-message", "https://www.lpj.org/it/posts/omelia-di-s-b-mons-pierbattista-pizzaballa-maternit%C3%A0-di-dio.html?s_cat=1102", "https://www.catholicextension.org/", "https://www.usccb.org/news/2020/us-bishops-subcommittee-catholic-home-missions-allocates-15m-disaster-recovery-puerto", "https://cbcpnews.net/cbcpnews/caritas-philippines-calls-for-covid-19-vaccine-for-all/", "https://cbcpnews.net/cbcpnews/in-new-years-message-bishop-calls-on-people-to-work-for-change/", "https://cbcpnews.net/cbcpnews/moral-guidance-on-the-testing-procurement-and-distribution-of-the-covid-19-vaccine-in-the-philippines/", "https://recowacerao.org/mensagem-do-cardinal-jean-pierre-kutwa-archbishop-de-abidjan-na-ocasiao-da-comemoracao-do-54o-dia-mundial-da-paz-message-from-cardinal-jean-pierre-kutwa-archbishop-of-abidjan-on-the-occasion-of-th/", "http://saint-adday.com/?p=40844", "https://www.comunicazione.va/it/sostienici.html", "/it/taglist.cultura-e-societa.societa.coronavirus.html", "mailto:?subject=Il%20conforto%20della%20Chiesa%20all'umanit\u00e0%20sofferente&body=Aggiornamenti,%20interviste%20e%20approfondimenti%20sulle%20attivit\u00e0%20pastorali%20promosse%20nel%20mondo%20al%20tempo%20del%20Coronavirus...%20Leggi%20Tutto:%20https://www.vaticannews.va/it/mondo/news/2020-03/in-prima-linea-nel-mondo-fede-coronavirus-papa-francesco.html", "/it/mondo/news/2020-03/in-prima-linea-nel-mondo-fede-coronavirus-papa-francesco.print.html", "/it/podcast.html", "/it/iscrizione-newsletter.html", "/it/papa.pagelist.angelus.html", "/it/papa.pagelist.udienzapapale.html", "/it/santo-del-giorno.html", "/it/vangelo-del-giorno-e-parola-del-giorno.html", "https://www.comunicazione.va/it/sostienici.html", "/it.html", "/it/papa.pagelist.angelus.html", "/it/papa-francesco/messa-santa-marta.pagelist.html", "/it/papa.pagelist.udienzapapale.html", "/it/vangelo-del-giorno-e-parola-del-giorno.html", "/it/santo-del-giorno.html", "/it/festivita-liturgiche.html", "/it/preghiere.html", "/it/podcast/commento-al-vangelo-don-fabio-rosini.html", "/it/podcast/la-nostra-fede.html", "/it/chi-siamo.html", "/it/contatti.html", "/it/faq.html", "/it/note-legali.html", "/it/privacy-policy.html", "/it/cookie-policy.html", "https://www.vatican.va/content/vatican/it.html", "https://www.osservatoreromano.va/it.html", "https://www.vaticanstate.va/it", "https://www.obolodisanpietro.va/it.html", "https://photo.vaticanmedia.va/it/", "/it/rvi.html", "/it/podcast.html", "/it/epg.html", "/en/short-waves.html", "/it/download-professionali.html", "/it/iscrizione-newsletter.html", "https://www.facebook.com/vaticannews.it/?brand_redir=DISABLE", "https://twitter.com/vaticannews_it", "https://www.youtube.com/c/VaticanNewsIT", "https://www.instagram.com/vaticannews/", "https://www.vaticannews.va/it.rss.xml"]}