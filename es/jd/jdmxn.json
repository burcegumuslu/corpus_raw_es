{"title": "Contraindicaci\u00f3ns e falsas contraindicaci\u00f3ns da vacina", "author": null, "url": null, "hostname": null, "description": null, "sitename": null, "date": "2023-09-21", "id": null, "license": null, "body": null, "comments": "", "commentsbody": null, "raw_text": null, "text": "PRECAUCI\u00d3NS E CONTRAINDICACI\u00d3NS DA VACINACI\u00d3N ANTIGRIPAL\n\u2022 A vacina non se lles debe administrar a persoas con antecedentes de reacci\u00f3n anafil\u00e1ctica a doses previas ou a alg\u00fan compo\u00f1ente da vacina.\n\u2022 No caso de enfermidade febril severa concorrente, a vacinaci\u00f3n deber\u00e1 diferirse ata que remitan os seus s\u00edntomas.\n\u2022 Persoas que non sexan de alto risco e que padeceran s\u00edndrome de Guillain-Barr\u00e9 (SGB) nas 6 semanas posteriores a unha dose previa de vacina antigripal.\nA\u00ednda que non existe unha clara evidencia da asociaci\u00f3n causal entre a vacina antigripal e a SGB (s\u00edndrome de Guillain-Barr\u00e9), nese caso parece prudente non administrarlles a vacina.\n\u2022 No caso de persoas de alto risco con contraindicaci\u00f3n \u00e1 vacina, a utilizaci\u00f3n de antiv\u00edricos \u00e9 unha opci\u00f3n para previr \u00e1 gripe, e igualmente d\u00e9bese lembrar a vacinaci\u00f3n dos seus conviventes.\nFALSAS CONTRAINDICACI\u00d3NS DA VACINACI\u00d3N ANTIGRIPAL\n\u2022 Enfermidades menores con ou sen febre non contraindican o uso da vacina da gripe, particularmente en nenos con infecci\u00f3n leve do tracto respiratorio superior ou rinite al\u00e9rxica, polo que nestes casos a vacinaci\u00f3n non se deber\u00eda pospo\u00f1er.\n\u2022 Estar a tratamento antibi\u00f3tico tampouco \u00e9 unha contraindicaci\u00f3n.\n\u2022 No caso de persoas con antecedentes de SGB (s\u00edndrome de Guillain-Barr\u00e9) que te\u00f1en un risco moi elevado de complicaci\u00f3ns gripais graves, a maior\u00eda dos expertos creen que os beneficios da vacinaci\u00f3n antigripal xustifican o seu uso, xa que o padecemento da gripe implica un maior risco de presentar reca\u00eddas respecto \u00e1 SGB que a vacinaci\u00f3n. As investigaci\u00f3ns realizadas indican que non existe un incremento substancial da incidencia desta s\u00edndrome coa vacinaci\u00f3n antigripal.\n\u2022 A aplicaci\u00f3n da vacina non est\u00e1 contraindicada en persoas inmunodeficientes calquera que sexa o motivo, dado que as vacinas dispo\u00f1ibles son vacinas inactivadas e, polo tanto, non existe risco de proliferaci\u00f3n viral incontrolada. Tan s\u00f3 se pode esperar unha menor resposta inmune.\n\u2022 A vacinaci\u00f3n tampouco est\u00e1 contraindicada no per\u00edodo de lactaci\u00f3n materna. Ao contrario, est\u00e1 recomendada pois evita riscos \u00e1 nai e ao neno.\n\u2022 As vacinas Vaxigrip Tetra\u00ae e Flucelvax Tetra\u00ae (as utilizadas este ano na campa\u00f1a) est\u00e1n exentas de l\u00e1tex. Na vacina Chiromas\u00ae (tam\u00e9n utilizada na campa\u00f1a), a\u00ednda que non se detectou l\u00e1tex de caucho natural no tap\u00f3n da punta da xiringa, non se estableceu a seguridade do seu uso en persoas sensibles ao l\u00e1tex.\n\u2022 As vacinas Vaxigrip Tetra\u00ae e Chiromas\u00ae est\u00e1n cultivadas en ovos, non obstante, existe evidencia suficiente para recomendar que as persoas con historia de alerxia despois da exposici\u00f3n ao ovo poden recibir vacinas fronte \u00e1 gripe sen precauci\u00f3ns especiais. As precauci\u00f3ns deben ser similares \u00e1s tomadas ante a administraci\u00f3n de calquera outra vacina. No caso de ter presentado reacci\u00f3ns al\u00e9rxicas graves ou anafilaxia ao ovo, realizarase a vacinaci\u00f3n por persoal con experiencia e supervisarase 30 minutos tras a administraci\u00f3n.\n\u2022 As persoas con trastornos da coagulaci\u00f3n ou en tratamentos anticoagulantes poden desenvolver hematomas no lugar da inxecci\u00f3n. Isto non contraindica a vacinaci\u00f3n e, de precisar unha vacina cuxa v\u00eda de administraci\u00f3n sexa unicamente intramuscular, debe utilizarse unha agulla fina (calibre \u2264 a 23 G) aplicando presi\u00f3n local sen frotar durante como m\u00edmimo 2 minutos. Se est\u00e1 con tratamento fronte \u00e1 hemofilia ou similar, aproveitarase para vacinar inmediatamente tras a administraci\u00f3n do tratamento. En todo caso, \u00e9 aconsellable consultar co seu m\u00e9dico.\nEn caso de que este desaconsellara de xeito individual a un paciente a v\u00eda intramuscular nesta campa\u00f1a poder\u00eda administrarse Vaxigrip tetra\u00ae que segundo a s\u00faa ficha t\u00e9cnica p\u00f3dese administrar subcut\u00e1nea.\n\u2022 P\u00f3dese administrar conxunta ou en calquera intervalo coas vacinas antial\u00e9rxicas.", "language": null, "image": null, "pagetype": null, "links": ["http://gripe.sergas.es/Contidos/Paxinas/Contraindicacions-vacina.aspx?idioma=ga", "http://gripe.sergas.es/Contidos/Paxinas/Contraindicacions-vacina.aspx?idioma=es", "/", "/", "", "", "https://www.sergas.gal", "", "", "", "https://www.sergas.gal", "", "/Paxinas/web.aspx", "#", "/Paxinas/Informacion-Xeral/Lista.aspx", "/Paxinas/Campana-de-Vacinacion/Lista.aspx", "/Paxinas/Vixilancia-da-Gripe/Lista.aspx", "/Contidos/Mais-informacion-sobre-a-gripe", "/Paxinas/Que-debemos-saber/Lista.aspx", "#", null, null, "/Paxinas/Informacion-Xeral/Lista.aspx", "http://gripe.sergas.es/Contidos/Contraindicacions-vacina", "/Contidos/PublishingImages/61/CONTRAINDICACIONS.jpg", "#", "http://www.facebook.com/sharer.php?u=http%3a%2f%2fgripe.sergas.es%2fContidos%2fContraindicacions-vacina&t=", "#", "http://twitter.com/share?text= - http://gripe.sergas.es/Contidos/Contraindicacions-vacina", "mailto:?Subject=Recomendaci%c3%b3n de informaci%c3%b3n da Web https%3a%2f%2fgripe.sergas.gal&Body=Penso que esta informaci%c3%b3n de https%3a%2f%2fgripe.sergas.gal pode ser do teu interese%0A%0Ahttp%3a%2f%2fgripe.sergas.es%2fContidos%2fContraindicacions-vacina", null, "http://gripe.sergas.es/Contidos/Paxinas/Contraindicacions-vacina.aspx?votar=1 ", "#", "https://gripe.sergas.es/Contidos/Contraindicacions-vacina?print=1", "https://gripe.sergas.es/Contidos/Contraindicacions-vacina?pdf=1", "https://www.xunta.gal", "https://www.xunta.gal/sistema-integrado-de-atencion-a-cidadania", "https://www.sergas.gal/A-nosa-organizacion/Accesibilidade?idioma=ga", "https://www.sergas.gal/Paxinas/aviso-legal.aspx?idioma=ga", "/Paxinas/mapaweb.aspx", "https://contacte.sergas.gal/"]}