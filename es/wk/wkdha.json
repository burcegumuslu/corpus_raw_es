{"title": "Naturopatia: cos\u2019\u00e8 e a cosa serve? - Thegreensideofpink", "author": "Guest", "url": "https://www.thegreensideofpink.com/lifestyle/2021/naturopatia-cose-e-a-cosa-serve/", "hostname": "thegreensideofpink.com", "description": "La naturopatia ha una visione olistica dell\u2019essere umano, e cerca di eliminare malesseri e malattie che lo affliggono risalendo alle cause.", "sitename": "The Green Side Of Pink", "date": "2021-12-24", "id": null, "license": null, "body": null, "comments": "", "commentsbody": null, "raw_text": null, "text": "La naturopatia o medicina naturopatica \u00e8 un insieme di pratiche di medicina alternativa, i cui fondamenti teorici furono raccolti da principi salutistici di diversa provenienza. Ha come obiettivo la stimolazione della capacit\u00e0 innata di autoguarigione o di ritorno all\u2019equilibrio dell\u2019essere umano, di cui ha una visione olistica; lo scopo \u00e8 il ritorno all\u2019equilibrio con il mondo naturale, seguendo regole di vita e ritmi il pi\u00f9 naturali e sani possibile.\nI principi fondanti della naturopatia\nQuesta disciplina cerca di eliminare squilibri, malesseri e malattie che affliggono l\u2019uomo risalendo a ci\u00f2 che li determina. La causa della malattia o del disagio deve essere rimossa per arrivare a una completa guarigione; questa pu\u00f2 avere diverse radici: fisiche, chimiche, metaboliche, genetiche, emotive, sociali, mentali, spirituali e altri.\nIl naturopata oltre a curare i sintomi, si impegna, quando \u00e8 possibile, a rimuovere le cause del malessere cercando di identificarle.\nCurare la persona e non la malattia: i naturopati non condividono la visione specialistica e settoriale della medicina classica occidentale, che cura sistemi, organi e malattie presi singolarmente. Dichiarano invece di attuare pratiche terapeutiche che coinvolgono la persona in tutte le sue dimensioni: fisica, emotiva, mentale e spirituale.\nIl naturopata ha inoltre un ruolo educativo: informare le persone dei comportamenti vincenti al fine di migliorare, raggiungere e mantenere lo stato di salute e un\u2019elevata qualit\u00e0 della vita.\nLa prevenzione \u00e8 infine un elemento fondamentale della disciplina. Grazie alla capacit\u00e0 del naturopata di riconoscere comportamenti e predisposizioni sbagliate, \u00e8 possibile infatti fornire consigli atti a prevenire l\u2019insorgenza di disturbi e malesseri.\nIl ruolo del naturopata\nIl naturopata non formula diagnosi, non rilascia ricette e non interferisce con le prescrizioni di farmaci e rimedi dati o suggeriti dai medici. Fornisce invece consigli su come utilizzare nel migliore dei modi i rimedi naturali ritenuti pi\u00f9 idonei per il miglioramento del proprio benessere psico-fisico.\nLa naturopatia infatti non si pone come sostituto della medicina classica occidentale, ma come strumento complementare. I medici possono trovare nel naturopata un valido collaboratore e il paziente un prezioso riferimento per mantenere o recuperare il proprio benessere psicofisico.\nPu\u00f2 supportare terapie medico-chirurgiche per ottimizzarne l\u2019efficacia e contrastare eventuali effetti collaterali; sostiene inoltre psicologicamente la persona malata e lo aiuta a riconoscere e affrontare gli squilibri psico-fisici ed emozionali.\nFra i metodi e gli strumenti utilizzati ci sono: consigli su un corretto stile alimentare e igienico, esercizi e tecniche di rilassamento e di respirazione, integratori alimentari, fitoterapici (piante e composti vendibili esclusivamente in erboristeria), rimedi floreali (fiori di Bach), oli essenziali per uso esterno, oligoelementi, visualizzazioni curative e meditazioni. Il neturopata utilizza anche tecniche manuali e manipolatorie, quali la riflessologia plantare, pu\u00f2 effettuare trattamenti per il riequilibrio energetico quali il Qi Gong o Shiatsu e pu\u00f2 insegnare tecniche di automassaggio.\nBreve storia della disciplina\nIl termine naturopatia fu coniato nel 1895 dall\u2019americano John Scheel, medico di New York, e ha le sue radici nelle parole inglesi \u201cnature\u201d e \u201cpath\u201d, da cui nature\u2019s path, sentiero della natura. La storia e la divulgazione della naturopatia moderna varia da paese a paese, ma la sue origini sono da rintracciare nell\u2019Ottocento, fra Inghilterra e Germania.\nI due medici a cui si fanno risalire i principi fondanti della disciplina sono Friedrich Hoffmann (1660-1742) e Georg Ernst Stahl (1660-1734), entrambi medici tedeschi.\n\u00c8 solo nel XIX secolo per\u00f2 che si forma la naturopatia occidentale intesa come disciplina esercitata in forma professionale; il suo sviluppo maggiore si ha in Germania, dove la figura degli Heilpraktiker (cos\u00ec vengono chiamati i naturopati) \u00e8 riconosciuta per legge dal 1939, e opera all\u2019interno del sistema sanitario nazionale.\nla naturopatia sub\u00ec un consistente declino nel resto d\u2019Europa dopo la seconda guerra mondiale, quando gli antibiotici dimostrarono di essere molto pi\u00f9 efficaci delle cure naturopatiche; ma, negli anni Cinquanta, L\u2019integrazione di criteri scientifici, permise di riprendere terreno.\n\u00c8 per\u00f2 a partire dagli anni Settanta-Ottanta che la naturopatia ha guadagnato sempre pi\u00f9 terreno, grazie anche all\u2019apertura e alla curiosit\u00e0 verso le tecniche di cura orientali.\nLa naturopatia in Italia oggi\nSulla professione del naturopata non vi \u00e8 ancora un quadro normativo chiaro a cui poter fare riferimento. In Italia si discute sulla regolamentazione di tale figura pi\u00f9 o meno dal 2001, senza che per\u00f2 ci siano stati sviluppi concreti.\nAttualmente il naturopata viene comunque inquadrato, in alcune regioni, come un operatore delle discipline Bio\u2013Naturali. L\u2019Organizzazione Mondiale della Sanit\u00e0 invece stabilisce la naturopatia come una disciplina complementare alle terapie tradizionali.\nAd ogni modo, sebbene il percorso per la regolamentazione sia ancora incompiuto, la percezione della disciplina raccoglie sul territorio italiano crescente fiducia.", "language": null, "image": "https://www.thegreensideofpink.com/wp-content/uploads/2021/12/naturoterapia_copertina.jpeg", "pagetype": "article", "links": ["#", "https://www.thegreensideofpink.com", "#", "https://facebook.com/The-Green-Side-of-Pink-107149537684653/", "https://instagram.com/thegreensideofpink", "https://linkedin.com/company/the-green-side-of-pink", "https://www.thegreensideofpink.com", "#", "#", "https://www.thegreensideofpink.com", "https://www.thegreensideofpink.com/", "#", "#", "https://www.thegreensideofpink.com/lifestyle/2023/lacqua-e-vita/", "https://www.thegreensideofpink.com/lifestyle/2023/lacqua-e-vita/", "https://www.thegreensideofpink.com/lifestyle/2023/potere-dello-storytelling-sul-futuro-climatico/", "https://www.thegreensideofpink.com/lifestyle/2023/potere-dello-storytelling-sul-futuro-climatico/", "https://www.thegreensideofpink.com/design/2023/il-design-sostenibile-nella-nostra-vita-quotidiana/", "https://www.thegreensideofpink.com/design/2023/il-design-sostenibile-nella-nostra-vita-quotidiana/", "https://www.thegreensideofpink.com/design/", "#", "#", "https://www.thegreensideofpink.com/design/2023/il-design-sostenibile-nella-nostra-vita-quotidiana/", "https://www.thegreensideofpink.com/design/2023/il-design-sostenibile-nella-nostra-vita-quotidiana/", "https://www.thegreensideofpink.com/design/2023/la-casa-girasole/", "https://www.thegreensideofpink.com/design/2023/la-casa-girasole/", "https://www.thegreensideofpink.com/design/architettura/2023/tra-attivismo-e-sostenibilita/", "https://www.thegreensideofpink.com/design/architettura/2023/tra-attivismo-e-sostenibilita/", "https://www.thegreensideofpink.com/design/architettura/", "https://www.thegreensideofpink.com/design/arte/", "https://www.thegreensideofpink.com/design/interior/", "https://www.thegreensideofpink.com/moda/", "#", "#", "https://www.thegreensideofpink.com/moda/2023/nuovi-materiali-che-non-riescono-a-prosperare-nel-settore-della-moda/", "https://www.thegreensideofpink.com/moda/2023/nuovi-materiali-che-non-riescono-a-prosperare-nel-settore-della-moda/", "https://www.thegreensideofpink.com/moda/2023/normative-piu-rigide-sullo-smaltimento-dei-tessuti/", "https://www.thegreensideofpink.com/moda/2023/normative-piu-rigide-sullo-smaltimento-dei-tessuti/", "https://www.thegreensideofpink.com/moda/2023/shein-e-temu/", "https://www.thegreensideofpink.com/moda/2023/shein-e-temu/", "https://www.thegreensideofpink.com/bellezza/", "#", "#", "https://www.thegreensideofpink.com/bellezza/2023/zero-waste-beauty-products/", "https://www.thegreensideofpink.com/bellezza/2023/zero-waste-beauty-products/", "https://www.thegreensideofpink.com/bellezza/2023/beauty-e-documentari/", "https://www.thegreensideofpink.com/bellezza/2023/beauty-e-documentari/", "https://www.thegreensideofpink.com/bellezza/2023/gli-ingredienti-segreti-dei-cosmetici/", "https://www.thegreensideofpink.com/bellezza/2023/gli-ingredienti-segreti-dei-cosmetici/", "https://www.thegreensideofpink.com/lifestyle/", "#", "#", "https://www.thegreensideofpink.com/lifestyle/2023/lacqua-e-vita/", "https://www.thegreensideofpink.com/lifestyle/2023/lacqua-e-vita/", "https://www.thegreensideofpink.com/lifestyle/2023/potere-dello-storytelling-sul-futuro-climatico/", "https://www.thegreensideofpink.com/lifestyle/2023/potere-dello-storytelling-sul-futuro-climatico/", "https://www.thegreensideofpink.com/lifestyle/2023/sostenibilita-e-pratiche-etiche/", "https://www.thegreensideofpink.com/lifestyle/2023/sostenibilita-e-pratiche-etiche/", "https://www.thegreensideofpink.com/innovazione/", "#", "#", "https://www.thegreensideofpink.com/innovazione/2023/tre-notizie-sostenibili/", "https://www.thegreensideofpink.com/innovazione/2023/tre-notizie-sostenibili/", "https://www.thegreensideofpink.com/innovazione/2023/rifiuti-elettronici-cosa-farne/", "https://www.thegreensideofpink.com/innovazione/2023/rifiuti-elettronici-cosa-farne/", "https://www.thegreensideofpink.com/innovazione/2023/cinque-materiali-ecologici/", "https://www.thegreensideofpink.com/innovazione/2023/cinque-materiali-ecologici/", "https://www.thegreensideofpink.com/webinar-interviste-workshop-eventi-ecosostenibili/", "https://www.thegreensideofpink.com/thegreensideofpink-moda-arte-lifestyle-ecosostenibili-chi-siamo/", "https://www.thegreensideofpink.com/team-designers-editors-content-creators/", "https://www.thegreensideofpink.com/lifestyle/2021/naturopatia-cose-e-a-cosa-serve/", "https://www.thegreensideofpink.com/lifestyle/2021/naturopathy-what-is-and-what-it-is-for/?lang=en", "https://www.thegreensideofpink.com/lifestyle/2021/naturopatia-que-es-y-para-que-sirve/?lang=es", "https://www.facebook.com/sharer/sharer.php?u=https%3A%2F%2Fwww.thegreensideofpink.com%2Flifestyle%2F2021%2Fnaturopatia-cose-e-a-cosa-serve%2F", "https://twitter.com/intent/tweet?via=Thegreensideofp&text=Naturopatia%3A%20cos%E2%80%99%C3%A8%20e%20a%20cosa%20serve%3F%20-%20https%3A%2F%2Fwww.thegreensideofpink.com%2Flifestyle%2F2021%2Fnaturopatia-cose-e-a-cosa-serve%2F", "https://www.thegreensideofpink.com/author/guest/", "https://www.thegreensideofpink.com/lifestyle/", "https://www.thegreensideofpink.com", "https://www.thegreensideofpink.com/lifestyle/", "https://www.thegreensideofpink.com/author/guest/", "https://www.thegreensideofpink.com/author/guest/", "https://www.thegreensideofpink.com/tag/eco-friendly/", "https://www.thegreensideofpink.com/tag/green/", "https://www.thegreensideofpink.com/tag/lifestyle/", "https://www.thegreensideofpink.com/tag/natura/", "https://www.facebook.com/sharer/sharer.php?u=https%3A%2F%2Fwww.thegreensideofpink.com%2Flifestyle%2F2021%2Fnaturopatia-cose-e-a-cosa-serve%2F", "https://www.linkedin.com/shareArticle?url=https%3A%2F%2Fwww.thegreensideofpink.com%2Flifestyle%2F2021%2Fnaturopatia-cose-e-a-cosa-serve%2F", "whatsapp://send?text=Naturopatia: cos\u2019\u00e8 e a cosa serve? \u2013 https%3A%2F%2Fwww.thegreensideofpink.com%2Flifestyle%2F2021%2Fnaturopatia-cose-e-a-cosa-serve%2F", "#", "/lifestyle/2021/naturopatia-cose-e-a-cosa-serve/#respond", "https://akismet.com/privacy/", "#", "#", "https://www.thegreensideofpink.com/lifestyle/2022/la-donna-di-alessia-gloria-pellegrini-armonia-benessere-sostenibilita/", "https://www.thegreensideofpink.com/lifestyle/2022/la-donna-di-alessia-gloria-pellegrini-armonia-benessere-sostenibilita/", "https://www.thegreensideofpink.com/moda/2020/un-po-di-madagascar-a-milano-made-for-a-woman-e-gli-accessori-in-rafia-sostenibile/", "https://www.thegreensideofpink.com/moda/2020/un-po-di-madagascar-a-milano-made-for-a-woman-e-gli-accessori-in-rafia-sostenibile/", "https://www.thegreensideofpink.com/moda/2022/id-eight/", "https://www.thegreensideofpink.com/moda/2022/id-eight/", "https://www.thegreensideofpink.com/bellezza/2021/river-organics-da-passione-a-business-certificato/", "https://www.thegreensideofpink.com/bellezza/2021/river-organics-da-passione-a-business-certificato/", "https://www.thegreensideofpink.com", "https://facebook.com/The-Green-Side-of-Pink-107149537684653/", "https://instagram.com/thegreensideofpink", "https://linkedin.com/company/the-green-side-of-pink", "https://www.thegreensideofpink.com/privacy-policy/", "https://www.thegreensideofpink.com/contatti/", "#", "https://www.thegreensideofpink.com", "https://www.thegreensideofpink.com/", "https://www.thegreensideofpink.com/design/", "https://www.thegreensideofpink.com/design/architettura/", "https://www.thegreensideofpink.com/design/arte/", "https://www.thegreensideofpink.com/design/interior/", "https://www.thegreensideofpink.com/moda/", "https://www.thegreensideofpink.com/bellezza/", "https://www.thegreensideofpink.com/lifestyle/", "https://www.thegreensideofpink.com/innovazione/", "https://www.thegreensideofpink.com/webinar-interviste-workshop-eventi-ecosostenibili/", "https://www.thegreensideofpink.com/thegreensideofpink-moda-arte-lifestyle-ecosostenibili-chi-siamo/", "https://www.thegreensideofpink.com/team-designers-editors-content-creators/", "https://www.thegreensideofpink.com/lifestyle/2021/naturopatia-cose-e-a-cosa-serve/", "https://www.thegreensideofpink.com/lifestyle/2021/naturopathy-what-is-and-what-it-is-for/?lang=en", "https://www.thegreensideofpink.com/lifestyle/2021/naturopatia-que-es-y-para-que-sirve/?lang=es", "#", "https://www.thegreensideofpink.com", "https://facebook.com/codetipi", "https://twitter.com/codetipi", "https://instagram.com/codetipi", "https://youtube.com/codetipi", "https://www.thegreensideofpink.com/tag/sostenibilita/", "https://www.thegreensideofpink.com/tag/eco-friendly/", "https://www.thegreensideofpink.com/tag/the-green-side-of-pink/", "https://www.thegreensideofpink.com/tag/ambiente/", "https://www.thegreensideofpink.com/tag/natura/", "#", "https://mailchimp.com/legal/terms/", "#", "#", "#", null, null, null, null, null, null, "https://www.cookieyes.com/"]}