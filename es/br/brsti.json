{"title": "Preguntas m\u00e1is frecuentes sobre o servizo de cita Internet - Conseller\u00eda de Sanidade", "author": "Conseller\u00eda de Sanidade", "url": null, "hostname": null, "description": null, "sitename": null, "date": "2023-09-21", "id": null, "license": null, "body": null, "comments": "", "commentsbody": null, "raw_text": null, "text": "Est\u00e1 dispo\u00f1ible o servizo de cita Internet as 24 horas?\nS\u00ed. Vostede pode empregar este servizo a calquera hora do d\u00eda para solicitar, consultar ou modificar as s\u00faas citas para calquera profesional de atenci\u00f3n primaria segundo as especialidades que estean dispo\u00f1ibles no seu centro de sa\u00fade.\nPara que profesionais se pode solicitar cita?\nNa actualidade o servizo de cita Internet permite solicitar cita para os profesionais de atenci\u00f3n primaria das seguintes especialidades:\n-\nMedicina de familia\n-\nPediatr\u00eda\n-\nEnfermar\u00eda\n-\nMatrona\n-\nOdontolox\u00eda\nTraballo social\nQue tipos de citas se poden pedir?\nP\u00f3dense solicitar distintos tipos de citas segundo a especialidade seleccionada e o sexo e idade do paciente para o que se solicita a cita.\nEstes tipos de citas poden ir cambiando no tempo, a medida que cambien os protocolos de citaz\u00f3n do Servizo Galego de Sa\u00fade.\nActualmente os tipos de citas dispo\u00f1ibles son:\n-\nMedicina de familia:\n- Solicitude de consulta por enfermidade\n- Solicitude de consulta para emisi\u00f3n de receitas\n-\nPediatr\u00eda:\n- Solicitude de consulta por enfermidade\n- Solicitude de consulta para emisi\u00f3n de receitas\n- Revisi\u00f3n de control de idade inclu\u00edda no programa do neno san\n-\nEnfermar\u00eda:\n- Solicitude de consulta para enfermar\u00eda\n- Toma e recollida de mostras de sangue (\u00e9 preciso dispor dun volante coa solicitude da proba!)\n- Revisi\u00f3n de control de idade inclu\u00edda no programa do neno san\n- Cita para a vacina da gripe (a cita para a vacina da gripe s\u00f3 estar\u00e1 dispo\u00f1ible no periodo da campa\u00f1a de vacinaci\u00f3n)\n- Citas para outras vacinas como t\u00e9tano, alerxias, etc...\n-\nMatrona:\n- Solicitude de consulta para matrona\n- Cita para a primeira consulta do embarazo\n-\nOdontolox\u00eda:\n- Solicitude de consulta para odontolox\u00eda\n- Cita para a primeira consulta de odontolox\u00eda da embarazada\n- Cita para a primeira consulta de odontolox\u00eda do neno\n-\nTraballo social:\n- Solicitude de consulta para traballo social\nPara que se utiliza a cita para consulta de enfermidade e cita para emisi\u00f3n de receitas? Que opci\u00f3n debo escoller se preciso unha cita para an\u00e1lises?\nAs prestaci\u00f3ns dispo\u00f1ibles est\u00e1n explicadas cando vostede as selecciona. Hai que comprobar o que indica a pantalla para cada unha das selecci\u00f3ns que se fagan.\nHai que ter especial atenci\u00f3n coas citas para an\u00e1lises, pois para poder ser atendido \u00e9 preciso dispo\u00f1er dun volante que indica as probas que se van a realizar.\nPodo pedir cita para calquera centro no caso que o meu m\u00e9dico traballe en varios centros de sa\u00fade?\nS\u00ed, pero s\u00f3 se vostede est\u00e1 autorizado polo sistema para recibir atenci\u00f3n neses centros. O sistema amosa os centros nos que vostede ten dereito a ser atendido. Se bota en falta alg\u00fan deles, consulte co seu centro de sa\u00fade.\nPodo pedir cita no caso de que te\u00f1a asignado temporalmente un m\u00e9dico nun centro que non \u00e9 o meu habitual?\nS\u00ed. Poder\u00e1 pedir cita indistintamente para o seu m\u00e9dico ou para o que te\u00f1a asignado no caso de que non se atope no seu domicilio habitual, sempre e cando se lle asignase temporalmente un m\u00e9dico noutro centro de sa\u00fade pola s\u00faa condici\u00f3n de paciente desprazado. Para poder pedir cita non debe ter ningunha restrici\u00f3n de citaci\u00f3n.\nPodo pedir cita se son un paciente doutra comunidade aut\u00f3noma?\nSe vostede \u00e9 un paciente doutra comunidade aut\u00f3noma, s\u00f3 poder\u00e1 pedir cita pola Internet se disp\u00f3n da condici\u00f3n de paciente desprazado, e non existe ningunha restrici\u00f3n adicional que o impida. Para solicitar a condici\u00f3n de paciente desprazado, acuda ao centro de sa\u00fade m\u00e1is pr\u00f3ximo.\nQue fago se o servizo non me deixa pedir cita para o d\u00eda que necesito, ou me di que o profesional non ten a axenda dispo\u00f1ible?\nA trav\u00e9s deste servizo da Internet p\u00f3dense solicitar a meirande parte das citas, pero non todas. Nestes casos o mellor \u00e9 po\u00f1erse en contacto co seu centro de sa\u00fade, xa que nel os encargados da citaci\u00f3n te\u00f1en a posibilidade de xestionar as axendas dos profesionais, e no caso de que este non te\u00f1a a s\u00faa axenda dispo\u00f1ible por calquera motivo poder\u00e1n asignarlle a cita incluso para outro profesional da mesma especialidade.\nPor qu\u00e9 cando pido unha cita sempre me di que non hai ocos dispo\u00f1ibles e, sen embargo, se chamo ao centro de sa\u00fade me dan a cita?\nExisten algunhas restrici\u00f3ns temporais para citar a trav\u00e9s deste servizo da Internet. Por exemplo, non se pode citar para ocos anteriores \u00e1 media hora dende que se pide a cita. Isto \u00e9 as\u00ed porque est\u00edmase que ese \u00e9 o tempo que se vai tardar en chegar ao centro. Ademais, hai determinados profesionais que te\u00f1en limitada a hora ata a que se pode pedir cita para o d\u00eda de hoxe para poder planificar correctamente a atenci\u00f3n aos pacientes. Estas restrici\u00f3ns son co\u00f1ecidas nos centros de sa\u00fade, polo que dispo\u00f1en de procedementos que lles permiten solucionalas cando se trata dunha urxencia.\nDebo esperar a confirmaci\u00f3n da cita?\nEn canto vostede confirma o d\u00eda e a hora da cita, esta queda rexistrada sen necesidade de ning\u00fan paso posterior. Tam\u00e9n pode imprimir o recordatorio da cita.\nPodo consultar as citas para calquera profesional, centro de sa\u00fade e tipo de cita?\nS\u00ed. Actualmente p\u00f3dense consultar todas as citas de atenci\u00f3n primaria que te\u00f1a pendentes, independentemente do profesional, centro de sa\u00fade e tipo de cita.\nPodo modificar o d\u00eda ou a hora da cita?\nS\u00ed. Para modificar o d\u00eda ou a hora da cita \u00e9 necesario seleccionar a cita e elixir outro d\u00eda ou outra hora. Se este servizo non lle permitira facelo por algunha raz\u00f3n manterase o d\u00eda e a hora da cita solicitada.\nPor qu\u00e9 se po\u00f1o os datos da mi\u00f1a tarxeta sanitaria e premo no bot\u00f3n b\u00f3rrase a informaci\u00f3n e aparece de novo a mesma pantalla?\nSe ocorre isto \u00e9 un erro, polo que pode comunicalo a trav\u00e9s da canle correspondente. Existe un buz\u00f3n \"\n[contacte connosco](https://extranet.sergas.es/concn/Suxerencias/Suxerencias.aspx?sitio=CitaWeb&idioma=ga)\n\" para comunicar os erros e realizar calquera suxesti\u00f3n.\nPor qu\u00e9 cando vou modificar ou eliminar unha cita non vexo de que tipo \u00e9?\nOs datos referentes ao tipo de cita e os recordatorios das citas non se amosar\u00e1n dende este servizo da Internet coa finalidade de garantir os dereitos de privacidade da informaci\u00f3n recollidos na Lei org\u00e1nica de protecci\u00f3n de datos (LOPD).\nPor qu\u00e9 te\u00f1o problemas coas citas de revisi\u00f3n de control de idade inclu\u00eddas no programa do neno san?\nAs axendas de pediatr\u00eda e enfermar\u00eda poden cubrir estes ocos rapidamente segundo a poboaci\u00f3n en idade de revisi\u00f3n pedi\u00e1trica correspondentes a cada profesional.\nPor outra banda, estas citas poden precisar unha cita de pediatr\u00eda e outra de enfermar\u00eda, polo que ser\u00e1 necesario que ambas axendas estean sincronizadas. Se isto acontece, consulte co seu centro de sa\u00fade.\nPodo pedir unha cita para os especialistas dos hospitais?\nAs citas para os especialistas dos hospitais non se poden solicitar a trav\u00e9s deste servizo da Internet.\nSe vostede quere consultar as s\u00faas citas e listas de espera nos hospitais pode facelo na ligaz\u00f3n \"As s\u00faas citas e lista de espera nos hospitais\" desta p\u00e1xina. Para isto, \u00e9 indispensable que te\u00f1a un certificado dixital de usuario v\u00e1lido expedido pola F\u00e1brica Nacional de Moneda y Timbre (FNMT) ou un DNI electr\u00f3nico.", "language": null, "image": null, "pagetype": null, "links": ["javascript:;", "http://www.sergas.es/Asistencia-sanitaria/Preguntas-mais-frecuentes-sobre-o-servizo-de-cita-Internet?idioma=ga", "http://www.sergas.es/Asistencia-sanitaria/Preguntas-mais-frecuentes-sobre-o-servizo-de-cita-Internet?idioma=es", "", "/", "/Paxinas/A-nosa-organizacion.aspx?idcatgrupo=11358", "/Paxinas/A-nosa-organizacion.aspx?idcatgrupo=11358", "http://www.sergas.es/Asistencia-sanitaria/Preguntas-mais-frecuentes-sobre-o-servizo-de-cita-Internet?idioma=ga", "http://www.sergas.es/Asistencia-sanitaria/Preguntas-mais-frecuentes-sobre-o-servizo-de-cita-Internet?idioma=es", "/Portada", "/Grupos-de-informacion?idcat=11000", null, "/A-nosa-organizacion", "/ESaude", "/Asistencia-sanitaria", "/Bioetica", "/Doazon-e-Transplantes", "/Docencia-e-Formacion", "/Hospital-2050--Innova-Saude", "/Humanizacion", "/Investigacion-e-Innovacion", "/Recursos-Economicos", "/Recursos-Humanos", "/Saude-laboral", "/Saude-publica", "/Sociosanitario", "/Tarxeta-sanitaria", "/Violencia-de-xenero", null, "/Colectivos?idcat=11046", "/Colectivos?idcat=11053", "/Colectivos?idcat=11058", null, "/Interesame?idcat=11145", "/Interesame?idcat=11146", "/Interesame?idcat=11150", "/Interesame?idcat=11151", "/Interesame?idcat=11152", "/Interesame?idcat=11153", "/Interesame?idcat=11057", "/Interesame?idcat=11155", "/Interesame?idcat=11156", "/Interesame?idcat=11157", "/Interesame?idcat=11158", "/Interesame?idcat=11159", "/Interesame?idcat=11160", "/Interesame?idcat=11162", "/Grupos-de-informacion?idcat=11001", "", null, "/Asistencia-sanitaria", "http://www.sergas.es/Asistencia-sanitaria/Preguntas-mais-frecuentes-sobre-o-servizo-de-cita-Internet", "/A-nosa-organizacion/paxinas/Aplicacions-da-Organizacion.aspx", "/A-nosa-organizacion/Paxinas/Portais-web-da-organizacion.aspx", "/A-nosa-organizacion/Paxinas/Subscrici\u00f3n-SMS.aspx", "/Tarxeta-sanitaria/Actualizacion-de-datos-persoais-con-seguridad-alta?idioma=ga", "https://www.facebook.com/SanidadeXunta", "https://twitter.com/SanidadeXunta", "/Paxinas/canles-rss.aspx", "https://extranet.sergas.es/concn/Suxerencias/Suxerencias.aspx?sitio=CitaWeb&idioma=ga", "http://www.sergas.es/Asistencia-sanitaria/Paxinas/Preguntas-mais-frecuentes-sobre-o-servizo-de-cita-Internet.aspx?print=1", "http://www.sergas.es/Asistencia-sanitaria/Paxinas/Preguntas-mais-frecuentes-sobre-o-servizo-de-cita-Internet.aspx?pdf=1", "mailto:?Subject=Recomendaci%c3%b3n%20de%20informaci%c3%b3n%20da%20Web%20https%3a%2f%2fwww.sergas.es&Body=Penso%20que%20esta%20informaci%c3%b3n%20de%20https%3a%2f%2fwww.sergas.es%20pode%20ser%20do%20teu%20interese%0A%0Ahttp%3a%2f%2fwww.sergas.es%2fAsistencia-sanitaria%2fPaxinas%2fPreguntas-mais-frecuentes-sobre-o-servizo-de-cita-Internet.aspx", "#", "https://www.facebook.com/sharer.php?u=http%3a%2f%2fwww.sergas.es%2fAsistencia-sanitaria%2fPreguntas-mais-frecuentes-sobre-o-servizo-de-cita-Internet&t=", "#", "https://twitter.com/share?text=+-&url=http%3a%2f%2fwww.sergas.es%2fAsistencia-sanitaria%2fPreguntas-mais-frecuentes-sobre-o-servizo-de-cita-Internet", "https://extranet.sergas.es/concn/Suxerencias/Suxerencias.aspx?sitio=CitaWeb&idioma=ga", "/Asistencia-sanitaria/Cita-previa-atenci\u00f3n-primaria", "/Asistencia-sanitaria/As-s\u00faas-citas-e-listas-de-espera-nos-hospitais", "/A-nosa-organizacion/paxinas/Aplicacions-da-Organizacion.aspx", "/A-nosa-organizacion/Paxinas/Portais-web-da-organizacion.aspx", "/A-nosa-organizacion/Paxinas/Subscrici\u00f3n-SMS.aspx", "/Tarxeta-sanitaria/Actualizacion-de-datos-persoais-con-seguridad-alta?idioma=ga", "https://www.facebook.com/SanidadeXunta", "https://twitter.com/SanidadeXunta", "/Paxinas/canles-rss.aspx", "https://www.xunta.es", "https://www.xunta.gal/sistema-integrado-de-atencion-a-cidadania", "/Paxinas/accesibilidade.aspx", "/Paxinas/aviso-legal.aspx", "/Paxinas/mapa-web.aspx", "/Paxinas/contacte.aspx", "https://www.xunta.gal/sanidade/transparencia", "/Paxinas/canles-rss.aspx", "https://www.turismo.gal"]}