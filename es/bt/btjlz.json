{"title": "Protecci\u00f3n e retirada de carrachas - Conseller\u00eda de Sanidade", "author": "Conseller\u00eda de Sanidade", "url": null, "hostname": null, "description": null, "sitename": null, "date": "2023-09-21", "id": null, "license": null, "body": null, "comments": "", "commentsbody": null, "raw_text": null, "text": "PROTECCI\u00d3N\nO risco das infecci\u00f3ns transmitidas polas carrachas (en Europa s\u00f3 existe vacina para unha das enfermidades que poden transmitir, a encefalite centroeuropea) red\u00facese evitando as s\u00faas picaduras e elimin\u00e1ndoas do corpo. As carrachas viven no chan e soben de 20 a 70 cm sobre os pastos e os arbustos, dende onde detectan os seus anfitri\u00f3ns, mediante unhas c\u00e9lulas sensibles \u00e1 temperatura. A s\u00faa picadura \u00e9 indolora e non se adoita detectar unha carracha en movemento na pel.\n\u2022 Evite as carrachas nos seus animais dom\u00e9sticos ou de compa\u00f1\u00eda, consulte co seu veterinario o xeito de eliminalas ou de previr que as collan.\n\u2022 Se vive nunha casa con terreo ou xard\u00edn, procure manter a herba curta, xa que \u00e9 un xeito de controlar a poboaci\u00f3n de carrachas.\n\u2022 A mellor prevenci\u00f3n cando se fan actividades ao aire libre (mesmo nos parques das cidades ou nas residencias periurbanas) \u00e9:\nUsar un repelente de insectos sobre a pel exposta.\nUsar roupa protectora de cores claras, con mangas e perneiras longas e introducir as perneiras nos calcet\u00edns ou nas botas. Tratar os calcet\u00edns e as perneiras do pantal\u00f3n cun insecticida a base de permetrina.\nProcurar non tombarse directamente sobre a herba, sen\u00f3n empregar unha manta ou algo semellante.\n\u2022 Ao chegar \u00e1 casa, despois de facer actividades ao aire libre, revisar:\nA roupa.\nOs animais de compa\u00f1\u00eda.\nA un mesmo e o resto de acompa\u00f1antes. As carrachas adoitan preferir as zonas de pel suave e con pelo (axilas, inguas e cabeza).\nDe detectar algunha carracha, retirala da pel inmediatamente (ver as instruci\u00f3ns). Se \u00e9 necesario, empregar un espello para revisar as partes que non se vexan ben.\nCOMO RETIRAR AS CARRACHAS\n\u2022 Para retiralas, tirar delas cunhas pinzas ou cunha ferramenta dese\u00f1ada para este efecto. P\u00f3dense utilizar os dedos se non se disp\u00f3n de ferramenta adecuada, pero nese caso hanse de empregar guantes e, de non telos, d\u00e9bense protexer os dedos cun pano de papel.\n\u2022 O tipo de pinzas que se empreguen para quitalas \u00e9 fundamental para evitar danar ou comprimir a carracha e, polo tanto, para evitar a sa\u00edda de flu\u00eddos potencialmente infecciosos (ver a imaxe n\u00ba1).\n\u2022 Usar pinzas de punta fina para agarrar a carracha tan preto da superficie da pel como sexa posible (ver a imaxe n\u00ba2). Non facer presi\u00f3n sobre o corpo da carracha.\n\u2022 Tirar cara a arriba cunha presi\u00f3n uniforme e constante (ver a imaxe n\u00ba2). Non torcer ou arrancar a carracha, xa que isto pode provocar que se rompan partes da boca e que queden na pel. Se isto acontece, hai que retirar as pezas bucais coas pinzas, pero se non se d\u00e1 feito facilmente \u00e9 mellor deixalo.\n\u2022 Non esmagar a carracha despois de quitala, hai que eliminala dentro dunha bolsa pechada.\n\u2022 Despois de retirar a carracha, limpar ben a \u00e1rea da picadura e as mans con alcohol ou cun produto iodado ou con auga e xab\u00f3n.\nEvite os remedios populares para facer que as carrachas se desprendan da pel, tales como \"pintar\" a carracha con vaselina, con aceite, con esmalte de u\u00f1as ou aplicando calor, xa que isto pode provocar que regurxiten o contido do est\u00f3mago, co que se facilitar\u00eda a infecci\u00f3n. O seu obxectivo \u00e9 eliminar a carracha tan pronto como sexa posible e non esperar a que se separe.\nXEITO DE RETIRAR AS CARRACHAS\nImaxe n\u00ba1. Tipo de pinzas que se deben empregar para retirar as carrachas\nImaxe n\u00ba 2. Xeito de retirar a carracha", "language": null, "image": null, "pagetype": null, "links": ["javascript:;", "http://www.sergas.es/Saude-publica/Proteccion-e-retirada-carrachas?idioma=ga", "http://www.sergas.es/Saude-publica/Proteccion-e-retirada-carrachas?idioma=es", "", "/", "/Paxinas/A-nosa-organizacion.aspx?idcatgrupo=11358", "/Paxinas/A-nosa-organizacion.aspx?idcatgrupo=11358", "http://www.sergas.es/Saude-publica/Proteccion-e-retirada-carrachas?idioma=ga", "http://www.sergas.es/Saude-publica/Proteccion-e-retirada-carrachas?idioma=es", "/Portada", "/Grupos-de-informacion?idcat=11000", null, "/A-nosa-organizacion", "/ESaude", "/Asistencia-sanitaria", "/Bioetica", "/Doazon-e-Transplantes", "/Docencia-e-Formacion", "/Hospital-2050--Innova-Saude", "/Humanizacion", "/Investigacion-e-Innovacion", "/Recursos-Economicos", "/Recursos-Humanos", "/Saude-laboral", "/Saude-publica", "/Sociosanitario", "/Tarxeta-sanitaria", "/Violencia-de-xenero", null, "/Colectivos?idcat=11046", "/Colectivos?idcat=11053", "/Colectivos?idcat=11058", null, "/Interesame?idcat=11145", "/Interesame?idcat=11146", "/Interesame?idcat=11150", "/Interesame?idcat=11151", "/Interesame?idcat=11152", "/Interesame?idcat=11153", "/Interesame?idcat=11057", "/Interesame?idcat=11155", "/Interesame?idcat=11156", "/Interesame?idcat=11157", "/Interesame?idcat=11158", "/Interesame?idcat=11159", "/Interesame?idcat=11160", "/Interesame?idcat=11162", "/Grupos-de-informacion?idcat=11001", "", null, "/Saude-publica", "http://www.sergas.es/Saude-publica/Proteccion-e-retirada-carrachas", "/A-nosa-organizacion/paxinas/Aplicacions-da-Organizacion.aspx", "/A-nosa-organizacion/Paxinas/Portais-web-da-organizacion.aspx", "/A-nosa-organizacion/Paxinas/Subscrici\u00f3n-SMS.aspx", "/Tarxeta-sanitaria/Actualizacion-de-datos-persoais-con-seguridad-alta?idioma=ga", "https://www.facebook.com/SanidadeXunta", "https://twitter.com/SanidadeXunta", "/Paxinas/canles-rss.aspx", "http://www.sergas.es/Saude-publica/Paxinas/Proteccion-e-retirada-carrachas.aspx?print=1", "http://www.sergas.es/Saude-publica/Paxinas/Proteccion-e-retirada-carrachas.aspx?pdf=1", "mailto:?Subject=Recomendaci%c3%b3n%20de%20informaci%c3%b3n%20da%20Web%20https%3a%2f%2fwww.sergas.es&Body=Penso%20que%20esta%20informaci%c3%b3n%20de%20https%3a%2f%2fwww.sergas.es%20pode%20ser%20do%20teu%20interese%0A%0Ahttp%3a%2f%2fwww.sergas.es%2fSaude-publica%2fPaxinas%2fProteccion-e-retirada-carrachas.aspx", "#", "https://www.facebook.com/sharer.php?u=http%3a%2f%2fwww.sergas.es%2fSaude-publica%2fProteccion-e-retirada-carrachas&t=", "#", "https://twitter.com/share?text=+-&url=http%3a%2f%2fwww.sergas.es%2fSaude-publica%2fProteccion-e-retirada-carrachas", "https://www.sergas.es/Saude-publica/Documents/3947/PREVENCION-PICADURAS-GARRAPATAS_06.web.pdf", "/A-nosa-organizacion/paxinas/Aplicacions-da-Organizacion.aspx", "/A-nosa-organizacion/Paxinas/Portais-web-da-organizacion.aspx", "/A-nosa-organizacion/Paxinas/Subscrici\u00f3n-SMS.aspx", "/Tarxeta-sanitaria/Actualizacion-de-datos-persoais-con-seguridad-alta?idioma=ga", "https://www.facebook.com/SanidadeXunta", "https://twitter.com/SanidadeXunta", "/Paxinas/canles-rss.aspx", "https://www.xunta.es", "https://www.xunta.gal/sistema-integrado-de-atencion-a-cidadania", "/Paxinas/accesibilidade.aspx", "/Paxinas/aviso-legal.aspx", "/Paxinas/mapa-web.aspx", "/Paxinas/contacte.aspx", "https://www.xunta.gal/sanidade/transparencia", "/Paxinas/canles-rss.aspx", "https://www.turismo.gal"]}