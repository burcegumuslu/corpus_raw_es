{"title": "\u00abTrick or Treatment?\u00bb, de Simon Singh i Edzard Ernst - Revista M\u00e8tode", "author": "Jes\u00fas Purroy", "url": "https://metode.cat/revistes-metode/llibres-revistes/trick-or-treatment.html", "hostname": "metode.cat", "description": "Ressenya sobre el llibre \"Trick or treatment? Alternative medicine on trial\", de Simon Sigh i Edzard Ernst.", "sitename": "Revista M\u00e8tode", "date": "2009-07-02", "id": null, "license": null, "body": null, "comments": "", "commentsbody": null, "raw_text": null, "text": "\u00abTrick or Treatment?\u00bb, de Simon Singh i Edzard Ernst\nQuin m\u00f3n tan feli\u00e7, on hi ha criatures com aquesta! Un llibre improbable, dif\u00edcilment repetible: un cient\u00edfic i un metge acupuntor home\u00f2pata sumen esfor\u00e7os per revisar el que hi ha de cert i de fals en les ter\u00e0pies alternatives. Amb un parell de cap\u00edtols introductoris marquen el terreny: qualsevol pr\u00e0ctica que es presenti com a beneficiosa ho ha de demostrar en un assaig cl\u00ednic, preferiblement controlat, al\u00b7leatoritzat i doble cec. L\u2019efecte placebo exis-teix, pr\u00e0cticament totes les intervencions en tenen, i cal determinar si un tractament t\u00e9 algun efecte m\u00e9s enll\u00e0.\nUn cop aclarit aix\u00f2, passen a analitzar les proves a favor i en contra de l\u2019efic\u00e0cia de l\u2019acupuntura, l\u2019homeopatia, la quiropr\u00e0xia i els remeis herbals. En un ap\u00e8ndix fan el mateix, m\u00e9s breument, amb una altra trentena de ter\u00e0pies.\nErnst, un dels autors, va portar el rigor a les darreres conseq\u00fc\u00e8ncies: va impulsar el disseny d\u2019unes agulles retr\u00e0ctils per fer controls negatius d\u2019acupuntura. Amb aquestes agulles es va demostrar que, en les \u00faniques indicacions que responen a l\u2019acupuntura (alguns dolors d\u2019esquena i n\u00e0usees), una agulla retr\u00e0ctil fa el mateix efecte que una de veritat. Altres experiments han mostrat que no cal ni tan sols clavar a la profunditat recomanada, ni en els llocs per on se suposa que passen els meridians. \u00c9s a dir: si alg\u00fa et fa creure que t\u2019est\u00e0 fent acupuntura i tu creus que l\u2019acupuntura funciona, rebr\u00e0s un efecte placebo. Aquests resultats i altres van fer que Ernst plegu\u00e9s de l\u2019hospital homeop\u00e0tic on treballava, conven\u00e7ut que hi ha maneres m\u00e9s eficaces de tractar pacients.\nLes introduccions hist\u00f2riques a cada cap\u00edtol s\u00f3n una font d\u2019informaci\u00f3: ens assabentem, per exemple, que Florence Nightingale va inventar els gr\u00e0fics de past\u00eds, tan familiars als usuaris de Powerpoint, per demostrar estad\u00edsticament que la higiene \u00e9s un factor clau en la superviv\u00e8ncia dels malalts hospitalitzats. O que l\u2019homeopatia va n\u00e9ixer i va prosperar en l\u2019\u00e8poca de la medicina no cient\u00edfica, quan era m\u00e9s segur deixar fer el seu curs a les malalties que no pas seguir un tractament. Amb l\u2019adveniment de la medicina cient\u00edfica i els assajos cl\u00ednics, va anar perdent terreny, fins a tocar fons durant els anys vint del segle passat. La resurrecci\u00f3 de l\u2019homeopatia va venir per m\u00e0 dels nazis, que volien incorporar una medicina inventada per un alemany a la seva \u00abnova medicina\u00bb. De 1937 a 1939 van dur a terme un assaig cl\u00ednic amb milers de pacients, per\u00f2 els resultats no van ser mai publicats. Les mem\u00f2-ries dels metges participants en l\u2019assaig suggereixen que el resultat va ser negatiu, per\u00f2 despr\u00e9s de la Segona Guerra Mundial l\u2019homeopatia va aprofitar aquest impuls per recuperar la popularitat i, en vista de l\u2019\u00e8xit que ha tingut, no sembla que hi hagi marxa enrere.\n\u00abLa resurrecci\u00f3 de l\u2019homeopatia va venir per m\u00e0 dels nazis, que volien incorporar una medicina inventada per un alemany a la seva \u201cnova medicina\u201d\u00bb\nA mi, que segueixo el m\u00f3n de l\u2019alternativisme amb una barreja de curiositat entomol\u00f2gica i pessimisme de n\u00e0ufrag a la deriva, em costa entendre que l\u2019estament m\u00e8dic presenti tan poca lluita contra aquest sistema paral\u00b7lel. Una part de la prosperitat dels alternativistes \u00e9s deguda a la poca gent que q\u00fcestiona la seva presumpta superioritat moral respecte els metges cient\u00edfics, altius i \u00e0vids de guanys. Singh i Ernst donen una dada que aclareix per qu\u00e8 els metges rarament presenten batalla. Durant la primera meitat del segle XX, que va ser la de la invenci\u00f3 i consolidaci\u00f3 de la quiropr\u00e0xia, l\u2019Associaci\u00f3 M\u00e8dica Americana va actuar de diverses maneres contra els quiropr\u00e0ctics al\u00b7legant intrusisme professional. Als anys setanta un quiropr\u00e0ctic va denunciar l\u2019AMA per monopoli. El 1987 una jutgessa li va donar la ra\u00f3 i va prohibir a l\u2019AMA qualsevol campanya cr\u00edtica contra la quiropr\u00e0xia. Vist que el m\u00e8tode cient\u00edfic no \u00e9s suficient per demostrar la validesa d\u2019una ter\u00e0pia davant un tribunal, no \u00e9s estrany que els metges rarament es compliquin la vida amb aquesta via. Ara b\u00e9, quan el govern catal\u00e0 va presentar un decret de regulaci\u00f3 d\u2019aquestes pr\u00e0ctiques, els fisioterapeutes van ser el col\u00b7lectiu que va protestar m\u00e9s sorollosament: els quiropr\u00e0ctics tenen molta consideraci\u00f3 social i molta gent troba equivalent visitar-los a ells o als fisioterapeutes.\nEntre els remeis que no funcionen, els que tenen riscs evidents per a la salut i els que, tot i ser innocus, retarden o impedeixen que els pacients rebin tractaments adequats, pr\u00e0cticament no hi ha res que superi l\u2019an\u00e0lisi de Singh i Ernst.\nNo revelar\u00e9 el final de la hist\u00f2ria, per\u00f2 puc predir l\u2019efecte que tindr\u00e0 sobre els alternativistes usuaris i practicants: nul. Si hi ha algun tema al qual el p\u00fablic \u00e9s impermeable, \u00e9s aquest. Ni que tots els noticiaris del m\u00f3n es fessin ress\u00f2 durant mesos del munt d\u2019assajos cl\u00ednics que han demostrat la inefic\u00e0cia generalitzada d\u2019aquests remeis, els alternativistes farien com aquell que va llegir que fumar causa c\u00e0ncer i va decidir deixar de llegir.", "language": null, "image": "https://metode.cat/wp-content/uploads/2011/06/62_111_BGG.jpg", "pagetype": "article", "links": ["https://www.facebook.com/revistametode.cat", "https://twitter.com/Revista_Metode", "https://www.instagram.com/revista_metode/", "https://www.youtube.com/user/MetodeTV", "https://metode.cat/revistes-metode/llibres-revistes/trick-or-treatment.html", "https://metode.cat/", "http://www.uv.es", "https://metode.cat/revistes", "https://metode.cat/revistes", "https://ojs.uv.es/index.php/Metode", "https://metode.cat/info-metode/subscripcio.html", "#", "https://metode.cat/col-leccio/monografies-metode", "https://metode.cat/llibres/croniques-de-ladn", "https://metode.cat/noticies", "https://metode.cat/noticies", "https://metode.cat/noticies/entrevistes", "https://metode.cat/les-dues-cultures", "https://metode.cat/els-perques-de-metode", "https://metode.cat/vinyetes", "https://metode.cat/metode-tv", "https://metode.cat/", "https://metode.cat/revistes", "https://metode.cat/revistes", "https://ojs.uv.es/index.php/Metode", "https://metode.cat/info-metode/subscripcio.html", "#", "https://metode.cat/col-leccio/monografies-metode", "https://metode.cat/llibres/croniques-de-ladn", "https://metode.cat/noticies", "https://metode.cat/noticies", "https://metode.cat/noticies/entrevistes", "https://metode.cat/les-dues-cultures", "https://metode.cat/els-perques-de-metode", "https://metode.cat/vinyetes", "https://metode.cat/metode-tv", "javascript:void(0)", "https://metode.cat/", "http://www.uv.es", "https://metode.cat/revistes", "https://metode.cat/revistes", "https://ojs.uv.es/index.php/Metode", "https://metode.cat/info-metode/subscripcio.html", "#", "https://metode.cat/col-leccio/monografies-metode", "https://metode.cat/llibres/croniques-de-ladn", "https://metode.cat/noticies", "https://metode.cat/noticies", "https://metode.cat/noticies/entrevistes", "https://metode.cat/les-dues-cultures", "https://metode.cat/els-perques-de-metode", "https://metode.cat/vinyetes", "https://metode.cat/metode-tv", "#", "https://metode.cat/revistes-metode/llibres-revistes", "https://metode.cat/2009/07", "https://metode.cat/author/jesus-purroy", "https://metode.cat/tag/edzard-ernst", "https://metode.cat/tag/llibres", "https://metode.cat/tag/medicina", "https://metode.cat/author/jesus-purroy", "https://metode.cat/author/jesus-purroy", "https://www.twitter.com/jesuspurroy", "https://metode.cat/noticies/entrevistes/entrevista-a-josep-lluis-barona.html", "https://metode.cat/noticies/els-blogs-de-metode/molt-mes-que-el-descobriment-dun-virus.html", "https://metode.cat/revistes-metode/article/el-frau-en-els-assaigs-clinics.html", "https://metode.cat/vinyetes/la-pipeta/recursos.html", "https://metode.cat/noticies/els-blogs-de-metode/ensenyant-a-morir.html", "https://metode.cat/revista/tot-sobre-la-mare", "https://metode.cat/revistes", "https://metode.cat/info-metode/sobre-metode.html", "https://metode.cat/info-metode/comite-cientific.html", "https://metode.cat/info-metode/indexacio.html", "https://metode.cat/info-metode/envia-el-teu-article.html", "https://metode.cat/info-metode/convocatories-obertes.html", "/", "https://www.facebook.com/revistametode.cat", "https://twitter.com/Revista_Metode", "https://www.instagram.com/revista_metode/", "https://www.youtube.com/user/MetodeTV", "http://telegram.me/metodecat", "https://metode.cat/info-metode/sobre-metode.html", "https://metode.cat/info-metode/envia-el-teu-article.html", "https://metode.cat/info-metode/convocatories-obertes.html", "https://metode.cat/info-metode/normes-dedicio.html", "https://metode.cat/info-metode/sobre-proces-revisio.html", "https://metode.cat/info-metode/indexacio.html", "https://metode.cat/info-metode/comite-cientific.html", "https://metode.cat/info-metode/consell-assessor.html", "https://metode.cat/info-metode/equip-editorial.html", "https://metode.cat/contacte", "https://metode.cat/info-metode/subscripcio.html", "https://metode.cat/info-metode/subscriu-metode-ssj.html", "https://metode.cat/info-metode/subscriu-te-al-nostre-butlleti.html", "tel:+34 96 315 68 28", "tel:+34 96 386 48 47", "/cdn-cgi/l/email-protection#7d14131b123d101809121918531e1c09", "https://metode.cat/avis-legal", "https://metode.cat/politica-de-privacitat", "https://metode.cat/politica-de-cookies", "/politica-de-cookies", null, null, null, null, null, null, null, null, null, null, null, "https://www.cookieyes.com/", "https://www.facebook.com/sharer/sharer.php?u=https://metode.cat/revistes-metode/llibres-revistes/trick-or-treatment.html", "#", "https://www.linkedin.com/sharing/share-offsite/?url=https://metode.cat/revistes-metode/llibres-revistes/trick-or-treatment.html", "whatsapp://send?text=\u00abTrick or Treatment?\u00bb, de Simon Singh i Edzard Ernst%20https://metode.cat/revistes-metode/llibres-revistes/trick-or-treatment.html", "http://www.meneame.net/submit.php?url=https://metode.cat/revistes-metode/llibres-revistes/trick-or-treatment.html", "tg:msg_url?url=https://metode.cat/revistes-metode/llibres-revistes/trick-or-treatment.html&text=\u00abTrick or Treatment?\u00bb, de Simon Singh i Edzard Ernst"]}