{"title": "Vacunaci\u00f3", "author": null, "url": "http://canalsalut.gencat.cat/ca/salut-a-z/g/grip/vacunacio/", "hostname": "gencat.cat", "description": "La vacuna anual contra la grip es recomana a les persones amb risc de patir complicacions greus en cas de contraure la infecci\u00f3.", "sitename": "Canal Salut", "date": "2023-07-06", "id": null, "license": null, "body": null, "comments": "", "commentsbody": null, "raw_text": null, "text": "En algunes persones la grip pot arribar a produir complicacions greus. Vacunar-se contra la grip \u00e9s vital per reduir la transmissi\u00f3 de la malaltia.\nLa vacuna, que s\u2019ha d\u2019administrar cada any perqu\u00e8 la seva composici\u00f3 varia en funci\u00f3 dels virus gripals circulants en la temporada anterior, \u00e9s segura i els possibles efectes adversos s\u00f3n m\u00ednims. Les persones considerades de risc es poden vacunar gratu\u00eftament al sistema sanitari p\u00fablic.\nLa vacunaci\u00f3 contra la grip est\u00e0 recomanada per als infants de 6 a 59 mesos, les persones de 60 anys o m\u00e9s, les qui pateixen malalties cr\u00f2niques, les embarassades i els professionals de la salut.\nEl principal motiu \u00e9s que els virus que produeixen la malaltia tenen la capacitat de canviar cont\u00ednuament i aix\u00f2 comporta la necessitat d\u2019adaptar la vacuna cada temporada per fer-hi front. D\u2019altra banda, els anticossos que produeix el nostre sistema immunitari contra aquests virus disminueixen amb el pas del temps.\nLes persones de risc tenen una major predisposici\u00f3 a desenvolupar complicacions si contrauen la grip, com ara pneum\u00f2nia, otitis, sinusitis, deshidrataci\u00f3 i agreujament de malalties cr\u00f2niques (per exemple, insufici\u00e8ncia card\u00edaca, asma o diabetis).\nAquestes complicacions poden requerir hospitalitzacions, ingressos en unitats de cures intensives i, fins i tot, causen la mort.\nLes persones a les quals es recomana la vacunaci\u00f3 antigripal que pateixin COVID-19 o qualsevol altra infecci\u00f3 v\u00edrica es poden vacunar un cop estiguin recuperades, sense necessitat d\u2019esperar un per\u00edode de temps espec\u00edfic per fer-ho.\nLa vacuna contra la grip cont\u00e9 tres o quatre tipus de virus de la grip. Aquests virus els selecciona l\u2019\n[Organitzaci\u00f3 Mundial de la Salut (OMS)](https://www.who.int/teams/global-influenza-programme/vaccines/who-recommendations) cada any, en funci\u00f3 de la probabilitat que tenen de circular en cada temporada epid\u00e8mica. La probabilitat es determina mitjan\u00e7ant les dades recollides durant l\u2019any anterior.\nLa vacunaci\u00f3 antigripal es du a terme mitjan\u00e7ant l\u2019administraci\u00f3 d\u2019una dosi de vacuna, excepte en els infants menors de 9 anys amb condicions de risc que es vacunen per primera vegada. A aquests infants se n'administren dues, amb un interval m\u00ednim entre dosis de 4 setmanes.\nLa vacuna contra la grip pot produir mol\u00e8sties i/o dolor en la zona en qu\u00e8 s\u2019ha administrat. Aquestes reaccions acostumen a ser lleus i a durar menys de 2 dies.\nAltres reaccions menys freq\u00fcents s\u00f3n febre, malestar o dolor muscular, que es poden iniciar entre 6 i 12 hores despr\u00e9s de la vacunaci\u00f3 i desapar\u00e8ixer en un termini d\u2019entre 1 i 2 dies.\nUn gran nombre d\u2019estudis cient\u00edfics demostren que \u00e9s una vacuna molt segura i cada any se n\u2019administren cents de milions de dosis arreu del m\u00f3n. A Catalunya, se n\u2019administren m\u00e9s d\u2019un mili\u00f3 de dosis cada any i no ha provocat efectes adversos importants.\nDiversos factors influeixen en l\u2019efectivitat de la vacuna: \u00e9s fonamental la coincid\u00e8ncia entre els virus seleccionats per elaborar-la i els que circulen en aquella temporada, i l\u2019edat i l\u2019estat general de salut de la persona que la rep s\u00f3n importants, ja que influeixen en la resposta immunit\u00e0ria.\nTot i aix\u00f2, la probabilitat que la persona vacunada desenvolupi s\u00edmptomes greus \u00e9s molt baixa. A m\u00e9s, cal tenir en compte que l\u2019objectiu principal de la vacunaci\u00f3 no \u00e9s nom\u00e9s evitar la infecci\u00f3, sin\u00f3 prevenir les complicacions que pot comportar en persones especialment vulnerables.\nLa vacuna que es fa servir a Catalunya no cont\u00e9 virus vius, s\u2019elabora a partir dels seus fragments, i no pot produir la malaltia. \u00c9s capa\u00e7 d\u2019activar el sistema immunitari, per\u00f2 no pot infectar les c\u00e8l\u00b7lules.\nEl fet que una persona vacunada presenti s\u00edmptomes similars als de la grip pot ser fruit de diverses causes:\n- La campanya de vacunaci\u00f3 antigripal es fa principalment des de mitjans d\u2019octubre a mitjans de desembre, en un per\u00edode en qu\u00e8 solen circular altres virus respiratoris diferents de la grip i menys greus. L\u2019epid\u00e8mia de la grip sol arribar a Catalunya a finals de desembre o principis de gener i durar fins al mar\u00e7 o abril. Per tant, no coincideix en el temps amb el gruix de la vacunaci\u00f3.\n- Per assolir el nivell de protecci\u00f3 \u00f2ptim, cal que passin fins a dues setmanes des de la vacunaci\u00f3 i, per tant, es pot donar el cas que la persona s\u2019infecti immediatament abans de vacunar-se o durant aquest termini de dues setmanes.\n- Una persona es pot infectar per un virus de la grip diferent dels que s\u2019inclouen en la vacuna, o b\u00e9 no desenvolupar la protecci\u00f3 adequada per la seva edat o el seu estat de salut.\nLes vacunes estimulen el sistema immunitari i provoquen una resposta similar a la que produiria la infecci\u00f3 natural, per\u00f2 sense causar la malaltia. La immunitzaci\u00f3 per infecci\u00f3 natural, en canvi, podria produir complicacions greus.\nLa vacunaci\u00f3 de la grip est\u00e0 contraindicada en infants menors de 6 mesos, en cas de malaltia aguda (cal esperar fins que la persona es recuperi) i si hi ha hagut al\u00b7l\u00e8rgia a una dosi anterior o a algun component de la vacuna.\n\u00c9s important destacar que la immunosupressi\u00f3, l\u2019embar\u00e0s i la lact\u00e0ncia NO s\u00f3n contraindicacions per a la vacuna antigripal.\nLa vacuna contra la grip \u00e9s una vacuna inactivada, que s\u2019obt\u00e9 a partir de fragments de microorganismes morts. L\u2019evid\u00e8ncia cient\u00edfica demostra que aquests fragments no comporten cap risc per al fetus ni per al nounat.\nDe fet, la vacuna de la grip es recomana a les dones embarassades en qualsevol moment perqu\u00e8 protegeix la mare i al nad\u00f3 durant els primers mesos de vida. La infecci\u00f3 pel virus de la grip durant el primer trimestre d\u2019embar\u00e0s s\u2019associa a un augment de malformacions card\u00edaques, llavi lepor\u00ed (deformaci\u00f3 cong\u00e8nita que es produeix quan el teixit del paladar i el llavi superior no s\u2019uneixen) i defectes del tub neural (tub estret que es forma al principi de l\u2019embar\u00e0s, la part superior del qual esdev\u00e9 el cervell de l'embri\u00f3 i, la resta, la medul\u00b7la espinal), i durant el segon i el tercer trimestre, a un increment del nombre d\u2019avortaments i de parts prematurs.\nDurant el per\u00edode del postpart i la lact\u00e0ncia es pot administrar qualsevol tipus de vacuna, excepte la de la febre groga quan el nad\u00f3 t\u00e9 menys de 6-9 mesos.\nLa vacuna de la grip es recomana a les mares fins als sis mesos posteriors al part, quan aquest per\u00edode coincideix amb la campanya de vacunaci\u00f3.\nEs recorda que \u00e9s recomanable vacunar les persones que conviuen a la llar amb d\u2019altres que pertanyen als grups d\u2019alt risc per la seva condici\u00f3 cl\u00ednica especial. En tot cas, una vegada passats els primers dos mesos de campanya, quan la gran majoria de la poblaci\u00f3 de risc ja ha estat vacunada, si hi ha vacunes disponibles, es pot sol\u00b7licitar la vacunaci\u00f3 al centre d\u2019atenci\u00f3 prim\u00e0ria (CAP) encara que no es tingui cap factor de risc, fins a exhaurir les vacunes disponibles.\nA m\u00e9s de la vacunaci\u00f3, les mesures de prevenci\u00f3 de la grip s\u00f3n les que s\u2019apliquen per protegir-se de qualsevol malaltia respirat\u00f2ria (dist\u00e0ncia, mans, mascareta i quedar-se a casa si es tenen s\u00edmptomes):\n- tapar-se la boca amb el colze en tossir i esternudar, amb mocadors d\u2019un sol \u00fas;\n- rentar-se sovint les mans, amb aigua i sab\u00f3 o amb una soluci\u00f3 hidroalcoh\u00f2lica, sobretot despr\u00e9s de tocar superf\u00edcies comunes, com ara baranes, manetes de portes, teclats i ratolins d'ordinador, tel\u00e8fons, elements de subjecci\u00f3 en el transport p\u00fablic i despr\u00e9s d'esternudar i mocar-se;\n- ventilar sovint els espais tancats obrint les finestres, i\n- evitar el contacte proper amb persones malaltes de la grip i no compartir menjar ni estris (coberts, gots, tovallons, mocadors, etc.) i altres objectes sense netejar-los degudament.", "language": null, "image": "https://canalsalut.gencat.cat/web/resources/fwk/comuns/img/avatar.jpg", "pagetype": null, "links": ["#main", "https://web.gencat.cat/", null, "/ca/contacte/", null, "https://canalsalut.gencat.cat/ca/salut-a-z/g/grip/vacunacio/index.html#googtrans(ca|es)", "https://canalsalut.gencat.cat/ca/salut-a-z/g/grip/vacunacio/index.html#googtrans(ca|en)", "https://canalsalut.gencat.cat/ca/salut-a-z/g/grip/vacunacio/index.html#googtrans(ca|fr)", "https://canalsalut.gencat.cat/ca/ajuda/traduccio", null, "https://catsalut.gencat.cat/ca/serveis-sanitaris/la-meva-salut/#cercador", "https://citasalut.gencat.cat/", "/ca/vida-saludable/lleure-seguretat/viatges/#cercador", "/ca/vida-saludable/alimentacio/saludable/#cercador", "/ca/salut-a-z/a/avaluacions-mediques/baixa-medica/#cercador", "/ca/", "/ca/inici/", "/ca/salut-a-z/", "/ca/salut-a-z/a/", "/ca/salut-a-z/b/", "/ca/salut-a-z/c/", "/ca/salut-a-z/d/", "/ca/salut-a-z/e/", "/ca/salut-a-z/f/", "/ca/salut-a-z/g/", "/ca/salut-a-z/h/", "/ca/salut-a-z/i/", "/ca/salut-a-z/j/", "/ca/salut-a-z/l/", "/ca/salut-a-z/m/", "/ca/salut-a-z/n/", "/ca/salut-a-z/o/", "/ca/salut-a-z/p/", "/ca/salut-a-z/r/", "/ca/salut-a-z/s/", "/ca/salut-a-z/t/", "/ca/salut-a-z/u/", "/ca/salut-a-z/v/", "/ca/salut-a-z/x/", "/ca/salut-a-z/y/", "/ca/salut-a-z/z/", "/ca/salut-a-z/", "/ca/salut-a-z/", "/ca/vida-saludable/", "/ca/vida-saludable/salut-mental/", "/ca/vida-saludable/salut-mental/factors-determinants/", "/ca/vida-saludable/salut-mental/impacte/", "/ca/vida-saludable/salut-mental/consells-tenir-cura/", "/ca/vida-saludable/salut-mental/trastorns-mentals/", "/ca/vida-saludable/salut-mental/quan-com-demanar-ajuda/", "/ca/vida-saludable/salut-mental/061-veu-contra-suicidi/", "/ca/vida-saludable/salut-mental/atencio-multidisciplinaria-problemes-complexos/", "/ca/vida-saludable/salut-mental/mites-falses-creences/", "/ca/vida-saludable/salut-mental/enllacos-interes/", "/ca/vida-saludable/salut-mental/", "/ca/vida-saludable/alimentacio/", "/ca/vida-saludable/alimentacio/saludable/", "/ca/vida-saludable/alimentacio/sostenible/", "/ca/vida-saludable/alimentacio/petits-canvis-menjar-millor/", "/ca/vida-saludable/alimentacio/fruites-hortalisses/", "/ca/vida-saludable/alimentacio/receptes-saludables/", "/ca/vida-saludable/alimentacio/piramide-alimentacio-saludable/", "/ca/vida-saludable/alimentacio/aliments/", "/ca/vida-saludable/alimentacio/dieta-mediterrania/", "/ca/vida-saludable/alimentacio/vegetariana/", "/ca/vida-saludable/alimentacio/higiene-conservacio-preparacio-aliments/", "/ca/vida-saludable/alimentacio/malalties/", "/ca/vida-saludable/alimentacio/", "/ca/vida-saludable/activitat-fisica/", "/ca/vida-saludable/activitat-fisica/que-entenem/", "/ca/vida-saludable/activitat-fisica/trenqueu-sedentarisme/", "/ca/vida-saludable/activitat-fisica/beneficis/", "/ca/vida-saludable/activitat-fisica/quanta-per-gaudir/", "/ca/vida-saludable/activitat-fisica/com-ser-actiu/", "/ca/vida-saludable/activitat-fisica/persona-activa/", "/ca/vida-saludable/activitat-fisica/rutes-saludables/", "https://salutpublica.gencat.cat/ca/ambits/promocio_salut/activitat_fisica/Materials-divulgatius/", "/ca/vida-saludable/activitat-fisica/", "/ca/vida-saludable/son/", "/ca/vida-saludable/etapes-de-la-vida/", "/ca/vida-saludable/etapes-de-la-vida/embaras/", "/ca/vida-saludable/etapes-de-la-vida/nadons/", "/ca/vida-saludable/etapes-de-la-vida/infants-adolescencia/", "/ca/vida-saludable/etapes-de-la-vida/gent-gran/", "/ca/vida-saludable/etapes-de-la-vida/final-vida/", "/ca/vida-saludable/etapes-de-la-vida/", "/ca/vida-saludable/habits-higiene/", "/ca/vida-saludable/habits-higiene/rentarse-mans/", "/ca/vida-saludable/habits-higiene/salut-bucodental/", "/ca/vida-saludable/habits-higiene/animals-domestics/", "/ca/vida-saludable/habits-higiene/prevencio-malalties-transmissio-alimentaria-escoles/", "/ca/vida-saludable/habits-higiene/", "/ca/vida-saludable/deixar-de-fumar/", "/ca/vida-saludable/empresa-promotora-salut/", "/ca/vida-saludable/empresa-promotora-salut/empresa-saludable/", "/ca/vida-saludable/empresa-promotora-salut/participacio-treballadors/", "/ca/vida-saludable/empresa-promotora-salut/questionaris-tematics/", "/ca/vida-saludable/empresa-promotora-salut/programes/", "/ca/vida-saludable/empresa-promotora-salut/", "/ca/vida-saludable/sexualitat/", "/ca/vida-saludable/salut-auditiva/", "/ca/vida-saludable/salut-bucodental/", "/ca/vida-saludable/salut-bucodental/boca-dents/", "/ca/vida-saludable/salut-bucodental/higiene-cura-dents/", "https://catsalut.gencat.cat/ca/serveis-sanitaris/atencio-primaria-comunitaria/", "/ca/vida-saludable/salut-bucodental/problemes-malalties/", "/ca/vida-saludable/salut-bucodental/tractaments/", "/ca/vida-saludable/salut-bucodental/", "/ca/vida-saludable/salut-visual/", "/ca/vida-saludable/prevenir-accidents-lesions/", "/ca/vida-saludable/prevenir-accidents-lesions/collisions-transit/", "/ca/vida-saludable/prevenir-accidents-lesions/seguretat-infantil/", "/ca/vida-saludable/prevenir-accidents-lesions/persones-grans/", "/ca/vida-saludable/prevenir-accidents-lesions/primers-auxilis/", "/ca/vida-saludable/prevenir-accidents-lesions/", "/ca/vida-saludable/lleure-seguretat/", "/ca/vida-saludable/lleure-seguretat/viatges/", "/ca/vida-saludable/lleure-seguretat/revetlles/", "/ca/vida-saludable/lleure-seguretat/platja-piscina/", "/ca/vida-saludable/lleure-seguretat/bancs-solars/", "/ca/vida-saludable/lleure-seguretat/recollecio-consum-bolets/", "/ca/vida-saludable/lleure-seguretat/us-bicicleta/", "/ca/vida-saludable/lleure-seguretat/joguines/", "/ca/vida-saludable/lleure-seguretat/practica-esqui-surf-neu/", "/ca/vida-saludable/lleure-seguretat/cultura/", "/ca/vida-saludable/lleure-seguretat/lectura/", "/ca/vida-saludable/lleure-seguretat/sense-drogues-addicions/", "/ca/vida-saludable/lleure-seguretat/", "/ca/vida-saludable/vacunacio/", "/ca/vida-saludable/us-responsable-noves-tecnologies/", "/ca/vida-saludable/us-responsable-noves-tecnologies/infancia-adolescencia/", "/ca/vida-saludable/us-responsable-noves-tecnologies/", "/ca/vida-saludable/entorn-saludable/", "/ca/vida-saludable/entorn-saludable/com-influeix/", "/ca/vida-saludable/entorn-saludable/que-puc-fer/", "/ca/vida-saludable/entorn-saludable/medi/", "/ca/vida-saludable/entorn-saludable/empresa-promotora-salut/", "/ca/vida-saludable/entorn-saludable/lloc-treball/", "/ca/vida-saludable/entorn-saludable/natura/", "/ca/vida-saludable/entorn-saludable/", "/ca/vida-saludable/consells-estacionals/", "/ca/vida-saludable/consells-estacionals/estiu/", "/ca/vida-saludable/consells-estacionals/tardor/", "/ca/vida-saludable/consells-estacionals/hivern/", "/ca/vida-saludable/consells-estacionals/primavera/", "/ca/vida-saludable/consells-estacionals/", "/ca/vida-saludable/", "/ca/vida-saludable/", "/ca/sistema-de-salut/", "/ca/sistema-de-salut/el-sistema-de-salut-de-catalunya/", "/ca/sistema-de-salut/el-sistema-de-salut-de-catalunya/qui-es-qui/", "/ca/sistema-de-salut/el-sistema-de-salut-de-catalunya/ambits-dactuacio/", "/ca/sistema-de-salut/el-sistema-de-salut-de-catalunya/plans-i-estrategies/", "/ca/sistema-de-salut/el-sistema-de-salut-de-catalunya/", "https://catsalut.gencat.cat/ca/serveis-sanitaris/", "https://catsalut.gencat.cat/ca/centres-sanitaris/", "/ca/sistema-de-salut/prevencio-deteccio-malalties/", "/ca/sistema-de-salut/relacio-rol-ciutadania/", "https://catsalut.gencat.cat/ca/coneix-catsalut/acces-sistema-salut/qui-te-acces-al-sistema-sanitari-public/", "https://catsalut.gencat.cat/ca/coneix-catsalut/acces-sistema-salut/com-accedeix/", "https://catsalut.gencat.cat/ca/coneix-catsalut/presentacio/drets-i-deures-de-la-ciutadania/", "https://catsalut.gencat.cat/ca/coneix-catsalut/acces-sistema-salut/guiadus/", "/ca/sistema-de-salut/relacio-rol-ciutadania/que-cal-fer-si/", "/ca/sistema-de-salut/relacio-rol-ciutadania/participacio/", "https://catsalut.gencat.cat/ca/coneix-catsalut/acces-sistema-salut/reclamacions-i-suggeriments/", "/ca/sistema-de-salut/relacio-rol-ciutadania/", "/ca/sistema-de-salut/dades-de-salut/", "/ca/sistema-de-salut/dades-de-salut/dades-sistema-catalunya/", "/ca/sistema-de-salut/dades-de-salut/cataleg-dades-obertes/", "/ca/sistema-de-salut/dades-de-salut/", "/ca/sistema-de-salut/", "/ca/sistema-de-salut/", "/ca/professionals/", "/ca/professionals/professions-sanitaries/", "/ca/professionals/professions-sanitaries/infermeria/", "/ca/professionals/professions-sanitaries/psicologia-clinica/", "/ca/professionals/professions-sanitaries/practica-professional/", "/ca/professionals/professions-sanitaries/consells-professions-sanitaries/", "/ca/professionals/professions-sanitaries/treballeu-sistema-salut/", "/ca/professionals/professions-sanitaries/compatibilitats-professionals-sistema-public-salut/", "/ca/professionals/professions-sanitaries/compatibilitats-personal-sanitari-pandemia-sars-cov-2/", "/ca/professionals/professions-sanitaries/programa-atencio-integral-metge-malalt-paimm/", "/ca/professionals/professions-sanitaries/llibre-blanc/", "/ca/professionals/professions-sanitaries/", "/ca/professionals/formacio/", "/ca/professionals/formacio/especialitzada/", "/ca/professionals/formacio/continuada/", "/ca/professionals/formacio/", "/ca/professionals/vigilancia-epidemiologica/", "https://salutpublica.gencat.cat/ca/ambits/vigilancia_salut_publica/sistemes-de-declaracio-epidemiologica/malalties-de-declaracio-obligatoria-mdo/", "https://salutpublica.gencat.cat/ca/ambits/vigilancia_salut_publica/alertes-i-amenaces/", "https://salutpublica.gencat.cat/ca/ambits/vigilancia_salut_publica/sistemes-de-declaracio-epidemiologica/snmc/", "https://salutpublica.gencat.cat/ca/ambits/vigilancia_salut_publica/SIVIC/", "https://salutpublica.gencat.cat/ca/ambits/vigilancia_salut_publica/pocs/", "https://salutpublica.gencat.cat/ca/ambits/vigilancia_salut_publica/monitoratge_perinatal/", "/ca/professionals/vigilancia-epidemiologica/", "/ca/professionals/consells-comissions/", "/ca/professionals/consells-comissions/comissions-cliniques-salut-genere/", "/ca/professionals/consells-comissions/comissio-assessora-oficina-salut-bucodental/", "/ca/professionals/consells-comissions/camm/", "/ca/professionals/consells-comissions/comissio-departamental-dinnovacio-i-transformacio-del-sistema-de-salut/", "/ca/professionals/consells-comissions/comissio-garantia-avaluacio-catalunya/", "/ca/professionals/consells-comissions/comissio-mixta-departament-collegi-logopedes/", "/ca/professionals/consells-comissions/comissio-tecnica-materia-documentacio-clinica/", "/ca/professionals/consells-comissions/comite-bioetica-catalunya-cbc/", "http://medicaments.gencat.cat/ca/professionals/recerca/CEIm-i-CEIC-CEI/", "/ca/professionals/consells-comissions/consell-assessor-atencio-primaria-comunitaria/", "/ca/professionals/consells-comissions/consell-assessor-atencio-sociosanitaria/", "https://salutweb.gencat.cat/ca/el_departament/ambits-estrategics/atencio-salut-mental-addiccions/organs-grups-suport/ ", "/ca/professionals/consells-comissions/consell-assessor-sobre-diabetis/", "/ca/professionals/consells-comissions/", "/ca/professionals/recursos/", "https://essencialsalut.gencat.cat", "/ca/professionals/recursos/bases-dades-metacercadors/", "https://aquas.gencat.cat/ca/publicacions/publicacions_per_tipus/guies_practica_clinica/", "/ca/professionals/recursos/protocols-recomanacions/", "/ca/professionals/recursos/serveis-linguistics/", "/ca/professionals/recursos/video-salut/", "/ca/professionals/recursos/sistemes-informacio-sanitaria-catalegs-classificacions/", "https://scientiasalut.gencat.cat/", "/ca/professionals/recursos/", "/ca/professionals/salut_a_z/", "/ca/professionals/histories-de-salut/", "/ca/professionals/acoe/", "/ca/professionals/coronavirus/", "/ca/professionals/", "/ca/professionals/", "/ca/actualitat/", "/ca/actualitat/novetats/", "https://govern.cat/salapremsa/cercador?contentType=1&department=9&canal=10", "/ca/actualitat/campanyes/", "/ca/actualitat/dies-mundials/", "/ca/actualitat/webs-salut/", "/ca/actualitat/xarxes-socials/", "/ca/actualitat/recursos-multimedia/", "/ca/actualitat/butlletins/", "/ca/actualitat/", "/ca/actualitat/", "https://web.gencat.cat/", "/ca/", "/ca/", "/ca/salut-a-z/", "/ca/salut-a-z/g/", "/ca/salut-a-z/g/grip/", "#bloc1", "#bloc2", "#bloc3", "#bloc4", "https://www.who.int/teams/global-influenza-programme/vaccines/who-recommendations", "#bloc5", "#bloc6", "#bloc7", "#bloc8", "#bloc9", "#bloc10", "#bloc11", "#bloc12", "#bloc13", "#bloc14", "#bloc15", "/ca/vida-saludable/", "https://twitter.com/salutcat", "https://www.facebook.com/salutcat", "https://www.instagram.com/salut_cat/", "https://t.me/salutcat", "https://www.linkedin.com/company/salutcat", "https://youtube.com/salutgeneralitat", "https://canalsalut.gencat.cat/ca/actualitat/butlletins/", "https://canalsalut.gencat.cat/ca/actualitat/xarxes-socials/", "https://twitter.com/salutcat/", "https://www.instagram.com/salut_cat/", "https://www.facebook.com/salutcat/", "https://sem.gencat.cat/ca/061-salut-respon/", "https://web.gencat.cat/ca/contacte/oficines/", "https://web.gencat.cat/ca/adreces-i-telefons/detall/index.html?Query=&MotComarca=&MotPoblacio=&MotCp=&NomesCitaPrev=&NomesReg=-1&Departaments=&Nom=-1&Responsable=-1&Poblacio=-1&Cp=-1&Comarca=-1", "https://web.gencat.cat/ca/contacte/altres-telefons-especialitzats/", "https://ovt.gencat.cat/gsitfc/AppJava/generic/conqxsGeneric.do?webFormId=391&topicLevel1.id=1523&set-locale=ca_ES", "https://web.gencat.cat/", "/ca/ajuda/sobre-web/", "https://web.gencat.cat/ca/ajuda/sobre_gencat/", "https://web.gencat.cat/ca/ajuda/avis_legal/", "/ca/ajuda/accessibilitat/", "/ca/ajuda/mapa-web/"]}