{"title": "Desmuntant la ret\u00f2rica de la medicina alternativa - Revista M\u00e8tode", "author": "Angelo Fasce; Edzard Ernst", "url": "https://metode.cat/revistes-metode/monografics/desmuntant-retorica-medicina-alternativa.html", "hostname": "metode.cat", "description": "La medicina alternativa t\u00e9 una gran prevalen\u00e7a social, promoguda per grups ben organitzats que han desenvolupat una ret\u00f2rica enrevessada per a justificar-se enfront de l\u2019abs\u00e8ncia de proves. Aquest article analitzar\u00e0 aquests arguments, fal\u00b7l\u00e0cies, estils de raonament i confusions de conceptes cient\u00edfics.", "sitename": "Revista M\u00e8tode", "date": "2017-12-18", "id": null, "license": null, "body": null, "comments": "", "commentsbody": null, "raw_text": null, "text": "Desmuntant la ret\u00f2rica de la medicina alternativa\nCortines de fum, errors, conspiracions i disbarats\nLa medicina alternativa t\u00e9 una gran prevalen\u00e7a social, promoguda per grups ben organitzats que han desenvolupat una ret\u00f2rica enrevessada per a justificar-se enfront de l\u2019abs\u00e8ncia de proves. Aquest article analitzar\u00e0 alguns d\u2019aquests arguments, de vegades fal\u00b7l\u00e0cies (ad populum o ad ignorantiam), altres estils de raonament (com les teories de la conspiraci\u00f3) i confusions entorn de conceptes cient\u00edfics (com l\u2019efecte placebo o l\u2019autoritat cient\u00edfica). L\u2019objectiu \u00e9s posar en relleu la pobresa ret\u00f2rica dels defensors de la medicina alternativa, amb especial \u00e8mfasi en els perills per al consumidor.\nParaules clau: medicina alternativa, fal\u00b7l\u00e0cies, homeopatia, pseudoci\u00e8ncia, argumentaci\u00f3.\n\u00abLa ret\u00f2rica de la medicina alternativa constitueix un conjunt de caracter\u00edstiques que ens permeten detectar el frau m\u00e8dic\u00bb\nLa medicina alternativa en va plena, d\u2019exemples de pensament il\u00b7l\u00f2gic. Si un pensador cr\u00edtic parla amb acupuntors, home\u00f2pates, natur\u00f2pates, quiropr\u00e0ctics o altres tipus de metges alternatius, o si estudia els molts articles sobre el tema o escolta els pacients de terapeutes alternatius, arribar\u00e0 a la conclusi\u00f3 que abunden les fal\u00b7l\u00e0cies i les idees estranyes. Potser el lector es pregunte qu\u00e8 \u00e9s la medicina alternativa. Hi ha una alternativa a la medicina? La resposta a aquesta \u00faltima pregunta \u00e9s \u00abno\u00bb; la resposta a la primera \u00e9s una mica m\u00e9s complexa. El que habitualment coneixem com a \u00abmedicina alternativa\u00bb, i el que alguns estudis sobre el tema anomenen \u00abMAC\u00bb (medicina alternativa i complement\u00e0ria), \u00e9s un conjunt de pr\u00e0ctiques oferides a la societat sota el sup\u00f2sit que tenen els mateixos efectes curatius que la medicina basada en dades emp\u00edriques, per\u00f2 que no han provat la seua efectivitat (quan la medicina alternativa prova la seua efectivitat, \u00e9s rebatejada com a \u00abmedicina\u00bb). El factor diferencial entre ambdues pr\u00e0ctiques es troba en la garantia epist\u00e8mica de cadascuna d\u2019elles i en la garantia que ofereixen als seus usuaris.\nLa MAC inclou la quiropr\u00e0ctica, el reiki, les flors de Bach, la reflexologia, l\u2019acupuntura, l\u2019aromaterapia, la kinesiologia, la medicina ayurv\u00e8dica i la tibetana, i les medicines qu\u00e0ntiques o l\u2019antropos\u00f2fica, en alguns casos amb caracter\u00edstiques sect\u00e0ries i centrades en malalties molt espec\u00edfiques com el c\u00e0ncer. Alguns exemples d\u2019aquests \u00faltims casos s\u00f3n la nova medicina germ\u00e0nica i els seus derivats, com la biodescodificaci\u00f3 o la bioneuroemoci\u00f3 espanyola. Encara que totes elles es presenten com a t\u00e8cniques de guariment, algunes s\u00f3n m\u00e9s pseudocient\u00edfiques i d\u2019altres, m\u00e9s pr\u00f2ximes al pensament paranormal. Per exemple, les raons per les quals m\u00e9s de la meitat d\u2019espanyols confien en l\u2019homeopatia (Fundaci\u00f3 Espanyola per a la Ci\u00e8ncia i la Tecnologia [FECYT], 2017) \u2013fins i tot la consideren m\u00e9s cient\u00edfica que l\u2019economia (FECYT, 2015)\u2013 haurien de ser diferents de les dels usuaris del guariment per l\u2019oraci\u00f3, ja que l\u2019homeopatia reuneix de forma molt m\u00e9s expl\u00edcita els requisits per a ser una pseudoci\u00e8ncia, i la seua ret\u00f2rica hauria de ser diferent (Blancke, Boudry i Pigliucci, 2017; Hansson, 2009).\nLes organitzacions que promouen l\u2019escepticisme han denunciat p\u00fablicament les mancances \u00e8tiques de la MAC i l\u2019abs\u00e8ncia de proves que li donen suport, tamb\u00e9 els casos constants de v\u00edctimes de les pseudoter\u00e0pies, i de la reaparici\u00f3 de malalties ja eradicades, per\u00f2 el fet \u00e9s que la popularitat de la MAC continua sent molt alta. La Uni\u00f3 Europea va dur a terme un projecte per a estudiar el fenomen en distints pa\u00efsos: 145.000 metges utilitzen MAC, hi ha 160.000 prove\u00efdors de MAC fora de la medicina professional, prop de 65 prove\u00efdors de MAC per cada 100.000 habitants, comparats amb els 95 professionals m\u00e8dics per a la mateixa quantitat de poblaci\u00f3, i prop d\u2019un 30 % de la poblaci\u00f3 europea utilitza aquestes t\u00e8cniques ben sovint (CAMbrella, 2012). El Govern espanyol va dur a terme el seu propi estudi, en el qual s\u2019estimava que un 23 % dels espanyols consumeix medicina alternativa (Ministerio de Sanidad, Pol\u00edtica Social e Igualdad, 2011), una xifra menor que la que apareix en l\u2019informe europeu, que arribava fins al 31 % per a aquest pa\u00eds en concret (CAMbrella, 2012). Les t\u00e8cniques m\u00e9s utilitzades a Espanya s\u00f3n el ioga, l\u2019acupuntura, el quiromassatge i l\u2019homeopatia (l\u2019informe espanyol inclou una llista de 139 t\u00e8cniques de MAC amb les seues respectives explicacions, una informaci\u00f3 que podria resultar-li interessant al lector).\nTot seguit analitzarem gran part del discurs dels defensors de la medicina alternativa (DMA). La ret\u00f2rica i els arguments que utilitzen per a conv\u00e8ncer el p\u00fablic constitueixen un corpus de caracter\u00edstiques que ens permeten detectar el frau m\u00e8dic all\u00e0 on es presente, ja que la ret\u00f2rica de la ci\u00e8ncia, basada en la prud\u00e8ncia i en evid\u00e8ncies s\u00f2lides, \u00e9s radicalment diferent. La ret\u00f2rica \u00e9s l\u2019art de conv\u00e8ncer i, per a algunes persones, tot s\u2019hi val en aquest prop\u00f2sit. Alguns d\u2019aquests arguments s\u00f3n fal\u00b7l\u00e0cies formals, d\u2019altres s\u00f3n fal\u00b7l\u00e0cies informals i altres representen biaixos del pensament (com les teories de la conspiraci\u00f3), per\u00f2 tots indiquen que no haur\u00edem de deixar la nostra salut en mans dels defensors de la DMA.\n\u00abLa popularitat d\u2019una ter\u00e0pia no \u00e9s un bar\u00f2metre fiable sobre la seua efic\u00e0cia\u00bb\nApel\u00b7lar a la popularitat\nEls DMA ens diuen que, si milions de persones utilitzen una certa ter\u00e0pia, podem tenir la seguretat que \u00e9s efectiva i que no presenta riscos \u2013un clar exemple del que es coneix en teoria de l\u2019argumentaci\u00f3 com a fal\u00b7l\u00e0cia ad populum\u2013. Aquesta fal\u00b7l\u00e0cia ignora el fet que una creen\u00e7a pot ser incorrecta; encara que la compartesquen moltes persones, una pr\u00e0ctica, un costum o una tradici\u00f3 poden estar equivocades. Per descomptat, la popularitat d\u2019una ter\u00e0pia no \u00e9s un bar\u00f2metre fiable per a con\u00e8ixer si \u00e9s efica\u00e7. La hist\u00f2ria de la medicina \u00e9s plena d\u2019exemples que demostren els perills d\u2019aquesta fal\u00b7l\u00e0cia. Les sagnies, porgues i guariments amb mercuri van ser, cadascuna en el seu moment, pr\u00e0ctiques comunes que es pensaven eficaces (i, aix\u00ed i tot, no hi ha dubte que han matat m\u00e9s pacients dels que han guarit). Si segu\u00edrem la l\u00f2gica dels DMA i permet\u00e9rem que la medicina degenerara en un concurs de popularitat, posar\u00edem en perill tots els \u00e8xits importants que s\u2019han assolit en els \u00faltims 150 anys.\n\u00abAdministrar placebos a pacients malalts pot ser tan immoral com perill\u00f3s\u00bb\nPer\u00f2 aquesta \u00e9s una estrat\u00e8gia de m\u00e0rqueting molt comuna per a algunes empreses com Boiron, que, en compte d\u2019apel\u00b7lar a unes proves que no existeixen (Mathie et al., 2017), apel\u00b7len al nivell de satisfacci\u00f3 dels consumidors d\u2019homeopatia. \u00abVuit de cada deu (82 %) persones que consumeixen medicaments homeop\u00e0tics es mostren satisfetes o molt satisfetes amb els resultats obtinguts, i aquesta xifra arriba al 99 % en el cas dels pacients que en consumeixen amb major regularitat. Si, a m\u00e9s, tenim en compte que el 87 % dels usuaris recomanaria l\u2019homeopatia als seus familiars i amics, podem dir que l\u2019homeopatia \u00e9s una terap\u00e8utica cada vegada m\u00e9s coneguda i acceptada a Espanya\u00bb, comenten els autors d\u2019un article que presenta un clar conflicte d\u2019interessos \u2013els firmants s\u00f3n empleats de Boiron (D\u00edaz, Moreno i Balmy, 2012)\u2013. S\u00f3n fiables aquests resultats? Per descomptat que no. S\u00f3n reals aquests resultats? Qui sap. \u00abEstar satisfet\u00bb no \u00e9s sin\u00f2nim d\u2019haver rebut un bon tractament m\u00e8dic. S\u00f3n aquests resultats rellevants? Haurien de fer-nos considerar la possibilitat de consumir homeopatia? No, la medicina no \u00e9s una democr\u00e0cia.\nMoltes formes de medicina alternativa tenen una llarga hist\u00f2ria, i els DMA utilitzen aquesta dada per conv\u00e8ncer el p\u00fablic del seu valor. Segons ells, qualsevol tractament que ha resistit el pas del temps ha de ser efica\u00e7 i segur. Al capdavall, la gent no \u00e9s est\u00fapida: per qu\u00e8 haurien de continuar utilitzant aquests tractaments si no funcionen o provoquen danys? Alguns DMA fins i tot consideren la \u00abprova del temps\u00bb m\u00e9s rellevant que qualsevol avaluaci\u00f3 objectiva d\u2019efic\u00e0cia terap\u00e8utica. Una llarga hist\u00f2ria es converteix en una prova m\u00e9s concloent que qualsevol que puga proporcionar la ci\u00e8ncia. Per\u00f2 per a promoure una major acceptaci\u00f3 de la seua ter\u00e0pia, els DMA no recorren nom\u00e9s a opinions i hist\u00f2ria, sovint se serveixen tamb\u00e9 de l\u2019autoritat. Poden, per exemple, indicar que un servei nacional de salut en particular empara la seua modalitat espec\u00edfica; o que, a la Xina, l\u2019acupuntura rep el suport del govern; que una prestigiosa franqu\u00edcia nacional de farm\u00e0cies ven els seus productes; que la fam\u00edlia reial o alguna altra celebritat utilitza el seu tractament; o que guanyadors del Premi Nobel li donen suport, etc.\nPotser aquestes afirmacions siguen certes, per\u00f2 no se\u2019n pot inferir que el tractament en q\u00fcesti\u00f3 valga necess\u00e0riament la pena. El fet que qualsevol persona o instituci\u00f3, per molt respectada que siga, lloe o adopte una pr\u00e0ctica podria simplement il\u00b7lustrar que fins i tot gent que ha rebut una bona educaci\u00f3 o institucions importants poden cometre de vegades els errors m\u00e9s ximples i obvis. La ci\u00e8ncia no \u00e9s elitista pel que fa a la malaptesa. L\u2019OMS ha acceptat el reiki com una intervenci\u00f3 m\u00e8dica v\u00e0lida en alguns documents, per exemple, per a tractar el dolor en pacients amb sida (Organitzaci\u00f3 Mundial de la Salut, 2001). No hi ha proves que el reiki tinga un efecte sobre el dolor m\u00e9s enll\u00e0 de l\u2019efecte placebo (Lee, Pittler i Ernst, 2008), i aquest cas constitueix una greu manca d\u2019est\u00e0ndards cient\u00edfics per part de l\u2019OMS. Per\u00f2, encara que podem criticar la seua decisi\u00f3, el reiki figura en un document de l\u2019OMS, i aix\u00f2 \u00e9s el que els importa als DMA.\nLa maldat de la medicina basada en l\u2019evid\u00e8ncia\nQuan els DMA no poden evitar admetre que el seu tractament \u00e9s inefica\u00e7, solen insistir a dir que aix\u00f2 rai, que en realitat no importa. D\u2019acord amb aquesta l\u00ednia de pensament tan difusa, el mecanisme de l\u2019efecte t\u00e9 una import\u00e0ncia secund\u00e0ria; l\u2019\u00fanica cosa que compta de veritat \u00e9s ajudar el pacient per qualsevol mitj\u00e0 possible. A primera vista, aquesta hip\u00f2tesi sembla l\u00f2gica i compassiva. No obstant aix\u00f2, ignora diversos punts importants. Administrar placebos a pacients malalts pot ser tan immoral com perill\u00f3s. Algunes formes de medicina alternativa no s\u00f3n en absolut inn\u00f2cues, sin\u00f3 que poden provocar greus efectes secundaris (Niggeman i Gr\u00fcber, 2003). El pneumot\u00f2rax i les infeccions s\u00f3n els efectes adversos m\u00e9s comuns de l\u2019acupuntura (Ernst, Lee i Choi, 2011). Tamb\u00e9 hi ha interaccions nocives entre algunes herbes medicinals i medicaments receptats (Izzo i Ernst, 2009), o danys provocats pels components d\u2019aquestes medecines a base d\u2019herbes (Posadzki, Watson i Ernst, 2009). La falta de control de les herbes medicinals i les medecines tradicionals tamb\u00e9 representa un seri\u00f3s risc per als ecosistemes, per la possible introducci\u00f3 de components il\u00b7legals i per la ca\u00e7a d\u2019animals protegits (Byard, 2016; Byard, Musgrave, Maker i Bunce, 2017).\nA m\u00e9s, per a provocar una resposta placebo, no cal administrar un placebo. Si un metge d\u00f3na un tractament efica\u00e7 al seu pacient amb empatia i compassi\u00f3, generar\u00e0 una resposta placebo a m\u00e9s de la resposta al tractament efectiu que ha triat per al seu pacient. Donar \u00fanicament un placebo, per tant, priva el pacient dels beneficis d\u2019un tractament amb efectes terap\u00e8utics espec\u00edfics. En altres paraules, administrar ter\u00e0pies placebo implicaria normalment enganyar el pacient i negar-li un tractament important perqu\u00e8 es recupere (aix\u00f2, certament, no \u00e9s nom\u00e9s immoral sin\u00f3 tamb\u00e9 potencialment dany\u00f3s).\nUn argument particularment seductor per als DMA \u00e9s que la medicina alternativa \u00e9s intr\u00ednsecament m\u00e9s compassiva que l\u2019atenci\u00f3 m\u00e8dica convencional. Aquest argument t\u00e9 un eco instantani en un p\u00fablic que est\u00e0 molt familiaritzat amb el metge desbordat, amb temps sempre limitat i que sovint no respon particularment b\u00e9 a les preguntes ni s\u2019anticipa a les preocupacions dels seus pacients. \u00c9s cert que molts terapeutes alternatius tenen molt bones intencions i acostumen a cultivar una relaci\u00f3 terap\u00e8utica amable i emp\u00e0tica amb els seus pacients, un fet que b\u00e9 podria ser potencialment \u00fatil. No obstant aix\u00f2, extrapolar-ne el fet que les ter\u00e0pies alternatives s\u00f3n eficaces o \u00fatils \u00e9s poc m\u00e9s que una il\u00b7lusi\u00f3 egoista. No hi ha res intr\u00ednsecament cruel en la medicina convencional, ni \u00e9s cert que la medicina alternativa tinga uns valors excepcionalment nobles. La compassi\u00f3, l\u2019empatia i una bona interacci\u00f3 entre el pacient i el metge no pertanyen exclusivament a cap branca de la medicina. Al contrari, s\u00f3n el segell distintiu de tota bona atenci\u00f3 sanit\u00e0ria, amb independ\u00e8ncia de la seua orientaci\u00f3 filos\u00f2fica, ideol\u00f2gica o terap\u00e8utica.\nDesfer-se de la c\u00e0rrega de la prova\nUn dels principis fonamentals de la l\u00f2gica i la teoria de la confirmaci\u00f3 \u00e9s la c\u00e0rrega de la prova (Pigliucci i Boudry, 2014). La c\u00e0rrega de la prova \u00e9s la base del raonament probabil\u00edstic (bayesi\u00e0) i es refereix a qui ha d\u2019aportar l\u2019evid\u00e8ncia. A pesar de les complicacions epistemol\u00f2giques del concepte, hem de demanar les proves a qualsevol que propose l\u2019exist\u00e8ncia d\u2019una entitat o proc\u00e9s, en compte de demanar-li-les, almenys en primera inst\u00e0ncia, a qui nega la seua exist\u00e8ncia (\u00e9s per aix\u00f2 que no creiem en fades ni unicorns). En l\u2019\u00e0mbit de la salut, \u00e9s imprudent, perill\u00f3s i podr\u00edem dir que poc \u00e8tic concedir el benefici del dubte a ter\u00e0pies que no han estat prou investigades. En benefici dels pacients, haur\u00edem d\u2019emprar nom\u00e9s tractaments avalats per proves s\u00f2lides. Aix\u00f2 vol dir que hem de considerar totes les intervencions ineficaces i insegures fins que disposem de dades que diguen el contrari. No obstant aix\u00f2, a molts DMA els agrada remarcar que l\u2019abs\u00e8ncia d\u2019evid\u00e8ncia de l\u2019efecte no constitueix una prova de l\u2019abs\u00e8ncia d\u2019un efecte (una fal\u00b7l\u00e0cia coneguda com argumentum ad ignorantiam). En altres paraules, nom\u00e9s perqu\u00e8 no existesca evid\u00e8ncia de l\u2019efectivitat o seguretat d\u2019un cert tipus de medicina alternativa, no podem acceptar que \u00e9s inefica\u00e7 o perillosa.\n\u00abEl valor d\u2019un tractament no est\u00e0 determinat pel seu risc absolut sin\u00f3 per l\u2019equilibri entre risc i benefici\u00bb\nEl principi \u00e9s, per descomptat, te\u00f2ricament correcte: no hem identificat vida en altres planetes, per exemple, per\u00f2 no podem estar segurs que no hi haja vida extraterrestre. No obstant aix\u00f2, les conclusions que alguns DMA trauen d\u2019aquest principi s\u00f3n fal\u00b7laces. Els agrada argumentar que \u00e9s raonable i del major inter\u00e8s per als pacients continuar utilitzant el tractament en q\u00fcesti\u00f3 (Ben-Arye, Frenkel, Klein i Scharf, 2008). Curiosament, les persones que utilitzen aquest argument solen ser les primeres que critiquen els intents dels cient\u00edfics d\u2019avaluar aquells mateixos m\u00e8todes que ells abracen amb tanta passi\u00f3. Lluny de disminuir el nombre total de ter\u00e0pies sense base evidencial en la rutina sanit\u00e0ria, aquest enfocament les incrementaria de manera dr\u00e0stica. Si identifiquem que uns tractaments no tenen evid\u00e8ncia, tenim el deure de sotmetre\u2019ls a proves; i fins que tinguem els resultats, haur\u00edem de dubtar d\u2019usar-los en la rutina cl\u00ednica, i aix\u00f2 \u00e9s precisament el que ocorre amb la medicina basada en l\u2019evid\u00e8ncia.\nUna altra versi\u00f3 d\u2019aquest argument, aquesta vegada com a fal\u00b7l\u00e0cia tu quoque, al\u00b7ludeix al fet que una de les causes m\u00e9s freq\u00fcents de malaltia \u00e9s el dany causat pels tractaments convencionals, en especial pels medicaments receptats. En comparaci\u00f3 amb el nombre i serietat dels efectes adversos atribu\u00efbles als medicaments, diu l\u2019argument, aquells que causa la medicina alternativa s\u00f3n infinitament menors. Aix\u00f2 implica, per descomptat, que els investigadors haurien de deixar de preocupar la gent amb les seues opinions sobre la seguretat d\u2019algunes ter\u00e0pies alternatives. \u00c9s correcte, sens dubte, que els riscos d\u2019alguns tractaments convencionals s\u00f3n molt majors que els de la majoria de ter\u00e0pies alternatives: la quimioter\u00e0pia t\u00e9 m\u00e9s efectes secundaris que l\u2019aromater\u00e0pia, per exemple. Per\u00f2 aix\u00f2 \u00e9s una niciesa i \u00e9s completament irrellevant. El valor d\u2019un tractament no est\u00e0 determinat pel seu risc absolut sin\u00f3 per l\u2019equilibri entre risc i benefici. Si un tractament pot potencialment salvar vides, com ocorre amb la quimioter\u00e0pia, fins i tot els riscos substancials queden compensats pel possible benefici. Si, per contra, una ter\u00e0pia no t\u00e9 cap benefici provat (o el seu benefici \u00e9s \u00ednfim), com s\u2019esdev\u00e9 amb moltes ter\u00e0pies alternatives, qualsevol risc, per petit que siga, pesa molt.\n\u00abS\u2019assenyala els onc\u00f2legs com a conspiradors despietats que aixafen qualsevol \u201cguariment\u201d alternatiu per al c\u00e0ncer\u00bb\nTeories de la conspiraci\u00f3\nLes cosmovisions irracionals solen incloure un considerable component de paranoia. Podem definir una teoria de la conspiraci\u00f3 com una creen\u00e7a poc informada que atribueix la causa \u00faltima d\u2019un succ\u00e9s, o l\u2019ocultaci\u00f3 d\u2019un succ\u00e9s al p\u00fablic general, a una trama secreta, il\u00b7l\u00edcita i malintencionada ordida de manera conjunta per molts agents. Aquest tipus de teories i complexos persecutoris s\u00f3n la forma preferida d\u2019alguns DMA d\u2019explicar per qu\u00e8 la medicina convencional continua ignorant la seua il\u00b7luminada aproximaci\u00f3 a l\u2019atenci\u00f3 sanit\u00e0ria. Els DMA afirmen, amb una regularitat infal\u00b7lible, que hi ha forces ocultes que reprimeixen la seua consagrada saviesa. La ind\u00fastria farmac\u00e8utica \u2013Big Pharma\u2013 est\u00e0 implicada en la majoria dels casos com el principal malvat. Aquesta trama perversa implica que la ind\u00fastria farmac\u00e8utica saboteja sistem\u00e0ticament la medicina alternativa perqu\u00e8, si el vertader valor de la medicina alternativa f\u00f3ra del domini p\u00fablic, perdria un flux substancial de beneficis. Les conspiracions s\u00f3n t\u00edpiques del negacionisme cient\u00edfic. Per exemple, l\u2019escepticisme sobre les vacunes o la sida t\u00e9 un gran component conspiratiu (Jolley i Douglas, 2014; Lewandowsky, Gignac i Oberauer, 2013).\nPer descomptat, hi ha conspiracions reals, per\u00f2 aquesta interpretaci\u00f3 dels successos esdev\u00e9 un problema seri\u00f3s quan es converteix en una cosmovisi\u00f3 desadaptativa (Dagnall, Drinkwater, Parker, Denovan i Parton, 2012), i els DMA mai aconsegueixen aportar evid\u00e8ncies convincents per a justificar-la. Molts sectors de la ind\u00fastria farmac\u00e8utica quasi no es veuen afectats per la ind\u00fastria de la medicina alternativa. Altres sectors busquen com traure\u2019n profit, per exemple, comercialitzant suplements diet\u00e8tics \u00abnaturals\u00bb. Juntament amb l\u2019arximalvat Big Pharma, sol apar\u00e8ixer com a segon enemic la professi\u00f3 m\u00e8dica. S\u2019assenyala els onc\u00f2legs en particular com a conspiradors despietats que aixafen obsessivament qualsevol \u00abguariment\u00bb alternatiu per al c\u00e0ncer. No obstant aix\u00f2, qualsevol onc\u00f2leg estaria encantat de tenir acc\u00e9s a tractaments m\u00e9s efectius contra el c\u00e0ncer, independentment del seu origen en el camp de la medicina alternativa o en qualsevol altre.\n\u00abEls defensors de les medicines alternatives afirmen que hi ha forces ocultes que reprimeixen la seua consagrada saviesa\u00bb\nUn comentari final sobre la falsa equidist\u00e0ncia\nVivim temps en qu\u00e8 la correcci\u00f3 pol\u00edtica ens porta de manera regular a buscar el punt mitj\u00e0 en \u00e0rees en qu\u00e8 aquest simplement no existeix. Els periodistes s\u00f3n particularment propensos a prostrar-se d\u2019aquesta manera davant de l\u2019ortod\u00f2xia ideol\u00f2gica. Per exemple, un periodista especialitzat en temes de salut que escriu un article sobre l\u2019homeopatia podria presentar amb cura totes les dades sobre la poca versemblan\u00e7a de la l\u00f2gica en qu\u00e8 es basa l\u2019homeopatia, i la falta de proves que en suggeresquen un valor consistent i replicable per al tractament d\u2019una malaltia. Per\u00f2, obedient davant de l\u2019esperit dels temps del relativisme cultural, el periodista tamb\u00e9 se sentir\u00e0 obligat a equilibrar el text amb informaci\u00f3 de \u00abl\u2019altre costat\u00bb \u2013\u00e9s a dir, amb citacions d\u2019un home\u00f2pata que afirme que la ci\u00e8ncia no pot saber-ho tot i que la seua experi\u00e8ncia personal \u00e9s m\u00e9s important que les dades cient\u00edfiques\u2013. Per descomptat, aix\u00f2 seria just si existira \u00abun altre costat\u00bb raonable els arguments del qual tingueren pes i subst\u00e0ncia. Si, per contra, \u00abl\u2019altre costat\u00bb no t\u00e9 solidesa equivalent, aquesta insist\u00e8ncia en l\u2019equilibri produeix la impressi\u00f3 err\u00f2nia que hi ha un debat cient\u00edfic v\u00e0lid entre dues hip\u00f2tesis equiparables, quan en realitat la ci\u00e8ncia fa molt de temps que ha decidit entorn d\u2019aquest tema. El debat sobre si la Terra \u00e9s plana o esf\u00e8rica est\u00e0 tan tancat com el relacionat amb l\u2019homeopatia i amb altres \u00e0rees de la medicina alternativa. Imagineu que National Geographic publicara un article \u00abequilibrant\u00bb el coneixement cient\u00edfic existent amb les opinions d\u2019un membre de la Societat de la Terra Plana. Qui se\u2019l prendria seriosament? I en canvi, aix\u00f2 ho acceptem regularment en els debats sobre medicina alternativa.\nRefer\u00e8ncies\nBen-Arye, E., Frenkel, M., Klein, A., & Scharf, M. (2008). Attitudes toward integration of complementary and alternative medicine in primary care: Perspectives of patients, physicians and complementary practitioners. Patient Education and Counseling, 70(3), 395\u2013402. doi:\n[10.1016/j.pec.2007.11.019](https://dx.doi.org/10.1016/j.pec.2007.11.019)\nBlancke, S., Boudry, M., & Pigliucci, M. (2017). Why do irrational beliefs mimic science? The cultural evolution of pseudoscience. Theoria, 83(1), 78\u201397. doi:\n[10.1111/theo.12109](https://dx.doi.org/10.1111/theo.12109)\nByard, R. W. (2016). Traditional medicines and species extinction: Another side to forensic wildlife investigation. Forensic Science, Medicine and Pathology, 12(2), 125\u2013127. doi:\n[10.1007/s12024-016-9742-8](https://dx.doi.org/10.1007/s12024-016-9742-8)\nByard, R. W., Musgrave, I., Maker, G., & Bunce, M. (2017). What risks do herbal products pose to the Australian community? The Medical Journal of Australia, 206(2), 86\u201390. doi:\n[10.5694/mja16.00614](https://dx.doi.org/10.5694/mja16.00614)\nCAMbrella. (2012). CAMbrella Documents and reports. Consultat en:\n[http://www.cambrella.eu/home.php?il=203&l=deu](http://www.cambrella.eu/home.php?il=203&l=deu)\nDagnall, N., Drinkwater, K., Parker, A., Denovan, A., & Parton, M. (2015). Conspiracy theory and cognitive style: A worldview. Frontiers in Psychology, 6, 2\u20139. doi:\n[10.3389/fpsyg.2015.00206](https://dx.doi.org/10.3389/fpsyg.2015.00206)\nD\u00edaz, G., Moreno, G., & Balmy, S. (2012). Estudio sobre conocimiento y uso de homeopat\u00eda en Espa\u00f1a. Revista de Medicina Homeop\u00e1tica, 5(3), 113\u2013119. doi:\n[10.1016/S1888-8526(12)70157-1](https://dx.doi.org/10.1016/S1888-8526(12)70157-1)\nErnst, E., Lee, M. S., & Choi, T. Y. (2011). Acupuncture: Does it alleviate pain and are there serious risks? A review of reviews. Pain, 152(4), 755\u2013764. doi:\n[10.1016/j.pain.2010.11.004](https://dx.doi.org/10.1016/j.pain.2010.11.004)\nFundaci\u00f3n Espa\u00f1ola para la Ciencia y la Tecnolog\u00eda. (2015). VII Encuesta de percepci\u00f3n social de la ciencia. Consultat en:\n[http://www.idi.mineco.gob.es/stfls/MICINN/Prensa/NOTAS_PRENSA/2015/Dossier_PSC_2015.pdf](http://www.idi.mineco.gob.es/stfls/MICINN/Prensa/NOTAS_PRENSA/2015/Dossier_PSC_2015.pdf)\nFundaci\u00f3n Espa\u00f1ola para la Ciencia y la Tecnolog\u00eda. (2017). VIII Encuesta de percepci\u00f3n social de la ciencia. Consultat en:\n[http://www.idi.mineco.gob.es/stfls/MICINN/Cultura/FICHEROS/2017/Dossier_PSC_2017.pdf](http://www.idi.mineco.gob.es/stfls/MICINN/Cultura/FICHEROS/2017/Dossier_PSC_2017.pdf)\nHansson, S. O. (2009). Cutting the Gordian knot of demarcation. International Studies in the Philosophy of Science, 23(3), 237\u2013243. doi:\n[10.1080/02698590903196007](https://dx.doi.org/10.1080/02698590903196007)\nIzzo, A., & Ernst, E. (2009). Interactions between herbal medicines and prescribed drugs. An updated systematic review. Drugs, 69(13), 1777\u20131798. doi:\n[10.2165/11317010-000000000-00000](https://dx.doi.org/10.2165/11317010-000000000-00000)\nJolley, D., & Douglas, K. (2014). The effects of anti-vaccine conspiracy theories on vaccination intentions. PLoS ONE, 9(2), e89177. doi:\n[10.1371/journal.pone.0089177](https://dx.doi.org/10.1371/journal.pone.0089177)\nLee, M. S., Pittler, M., & Ernst, E. (2008). Effects of reiki in clinical practice: A systematic review of randomised clinical trials. The International Journal of Clinical Practice, 62(6), 947\u2013954. doi:\n[10.1111/j.1742-1241.2008.01729.x](https://dx.doi.org/10.1111/j.1742-1241.2008.01729.x)\nLewandowsky, S., Gignac, G., & Oberauer, K. (2013). The role of conspiracist ideation and worldviews in predicting rejection of science. PloS One, 8(10), e75637. doi:\n[10.1371/journal.pone.0075637](https://dx.doi.org/10.1371/journal.pone.0075637)\nMathie, R. T., Ramparsad, N., Legg, L. A., Clausen, J., Moss, S., Davidson, J. R., ... McConnachie, A. (2017). Randomised, double-blind, placebo-controlled trials of non-individualised homeopathic treatment: Systematic review and meta-analysis. Systematic Reviews, 6(1), 63. doi:\n[10.1186/s13643-017-0445-3](https://dx.doi.org/10.1186/s13643-017-0445-3)\nMinisterio de Sanidad, Pol\u00edtica Social e Igualdad (2011). An\u00e1lisis de situaci\u00f3n de las terapias naturales. Consultat en:\n[https://www.msssi.gob.es/novedades/docs/analisisSituacionTNatu.pdf](https://www.msssi.gob.es/novedades/docs/analisisSituacionTNatu.pdf)\nNiggemann, B., & Gr\u00fcber, C. (2003). Side-effects of complementary and alternative medicine. Allergy, 58(8), 707\u2013716. doi:\n[10.1034/j.1398-9995.2003.00219.x](https://dx.doi.org/10.1034/j.1398-9995.2003.00219.x)\nOrganitzaci\u00f3 Mundial de la Salut. (2001). Atenci\u00f3n integral por escenarios de atenci\u00f3n y niveles: Pautas de atenci\u00f3n integral para personas que viven con VIH/SIDA en las Am\u00e9ricas. Consultat en:\n[http://www1.paho.org/Spanish/AD/FCH/AI/BB_Summary_span.pdf](http://www1.paho.org/Spanish/AD/FCH/AI/BB_Summary_span.pdf)\nPigliucci, M., & Boudry, M. (2014). Prove it! The burden of proof game in science vs. pseudoscience disputes. Philosophia, 42(2), 487\u2013502. doi:\n[10.1007/s11406-013-9500-z](https://dx.doi.org/10.1007/s11406-013-9500-z)\nPosadzki, P., Watson, L., & Ernst, E. (2009). Adverse effects of herbal medicines: An overview of systematic reviews. Journal of the Royal College of Physicians, 13(1), 7\u201312. doi:\n[10.7861/clinmedicine.13-1-7](https://dx.doi.org/10.7861/clinmedicine.13-1-7)", "language": null, "image": "https://metode.cat/wp-content/uploads/2017/12/95_84Portada_BGG.jpg", "pagetype": "article", "links": ["https://www.facebook.com/revistametode.cat", "https://twitter.com/Revista_Metode", "https://www.instagram.com/revista_metode/", "https://www.youtube.com/user/MetodeTV", "https://metode.cat/revistes-metode/monografics/desmuntant-retorica-medicina-alternativa.html", "https://metode.es/revistas-metode/monograficos/desmontando-retorica-medicina-alternativa.html", "https://metode.org/issues/monographs/dismantling-the-rhetoric-of-alternative-medicine.html", "https://metode.cat/", "http://www.uv.es", "https://metode.cat/revistes", "https://metode.cat/revistes", "https://ojs.uv.es/index.php/Metode", "https://metode.cat/info-metode/subscripcio.html", "#", "https://metode.cat/col-leccio/monografies-metode", "https://metode.cat/llibres/croniques-de-ladn", "https://metode.cat/noticies", "https://metode.cat/noticies", "https://metode.cat/noticies/entrevistes", "https://metode.cat/les-dues-cultures", "https://metode.cat/els-perques-de-metode", "https://metode.cat/vinyetes", "https://metode.cat/metode-tv", "https://metode.cat/", "https://metode.cat/revistes", "https://metode.cat/revistes", "https://ojs.uv.es/index.php/Metode", "https://metode.cat/info-metode/subscripcio.html", "#", "https://metode.cat/col-leccio/monografies-metode", "https://metode.cat/llibres/croniques-de-ladn", "https://metode.cat/noticies", "https://metode.cat/noticies", "https://metode.cat/noticies/entrevistes", "https://metode.cat/les-dues-cultures", "https://metode.cat/els-perques-de-metode", "https://metode.cat/vinyetes", "https://metode.cat/metode-tv", "javascript:void(0)", "https://metode.cat/", "http://www.uv.es", "https://metode.cat/revistes", "https://metode.cat/revistes", "https://ojs.uv.es/index.php/Metode", "https://metode.cat/info-metode/subscripcio.html", "#", "https://metode.cat/col-leccio/monografies-metode", "https://metode.cat/llibres/croniques-de-ladn", "https://metode.cat/noticies", "https://metode.cat/noticies", "https://metode.cat/noticies/entrevistes", "https://metode.cat/les-dues-cultures", "https://metode.cat/els-perques-de-metode", "https://metode.cat/vinyetes", "https://metode.cat/metode-tv", "#", "https://metode.cat/revistes-metode/monografics", "https://ojs.uv.es/index.php/Metode/article/view/10004", "https://metode.cat/2017/12", "https://metode.cat/author/angelo-fasce", "https://metode.cat/author/edzard-ernst", "https://metode.cat/wp-content/uploads/2018/02/95_078_cat.pdf", "https://dx.doi.org/10.1016/j.pec.2007.11.019", "https://dx.doi.org/10.1111/theo.12109", "https://dx.doi.org/10.1007/s12024-016-9742-8", "https://dx.doi.org/10.5694/mja16.00614", "http://www.cambrella.eu/home.php?il=203&l=deu", "https://dx.doi.org/10.3389/fpsyg.2015.00206", "https://dx.doi.org/10.1016/S1888-8526(12)70157-1", "https://dx.doi.org/10.1016/j.pain.2010.11.004", "http://www.idi.mineco.gob.es/stfls/MICINN/Prensa/NOTAS_PRENSA/2015/Dossier_PSC_2015.pdf", "http://www.idi.mineco.gob.es/stfls/MICINN/Cultura/FICHEROS/2017/Dossier_PSC_2017.pdf", "https://dx.doi.org/10.1080/02698590903196007", "https://dx.doi.org/10.2165/11317010-000000000-00000", "https://dx.doi.org/10.1371/journal.pone.0089177", "https://dx.doi.org/10.1111/j.1742-1241.2008.01729.x", "https://dx.doi.org/10.1371/journal.pone.0075637", "https://dx.doi.org/10.1186/s13643-017-0445-3", "https://www.msssi.gob.es/novedades/docs/analisisSituacionTNatu.pdf", "https://dx.doi.org/10.1034/j.1398-9995.2003.00219.x", "http://www1.paho.org/Spanish/AD/FCH/AI/BB_Summary_span.pdf", "https://dx.doi.org/10.1007/s11406-013-9500-z", "https://dx.doi.org/10.7861/clinmedicine.13-1-7", "https://metode.cat/tag/engany-de-la-pseudociencia-cat", "https://metode.cat/tag/homeopatia", "https://metode.cat/tag/medicina-alternativa", "https://metode.cat/tag/pseudociencies", "https://metode.cat/author/angelo-fasce", "https://metode.cat/author/angelo-fasce", "https://metode.cat/author/edzard-ernst", "https://metode.cat/author/edzard-ernst", "https://metode.cat/revistes-metode/medtropolis/omnipresent-efecte-placebo.html", "https://metode.cat/revistes-metode/llibres-revistes/fugir-de-les-tenebres-de-cristina-junyent.html", "https://metode.cat/noticies/productes-miracle-i-pseudociencia-impostures-i-negocis.html", "https://metode.cat/revistes-metode/seccions/histories-cientifics/broussais-i-les-sangoneres.html", "https://metode.cat/revistes-metode/llibres-revistes/100-questions-per-identificar-la-pseudociencia-de-jordi-de-manuel-i-jesus-purroy.html", "https://metode.cat/revista/engany-pseudociencia", "https://ojs.uv.es/index.php/Metode/article/view/10004", "https://metode.cat/revistes", "https://metode.cat/info-metode/sobre-metode.html", "https://metode.cat/info-metode/comite-cientific.html", "https://metode.cat/info-metode/indexacio.html", "https://metode.cat/info-metode/envia-el-teu-article.html", "https://metode.cat/info-metode/convocatories-obertes.html", "/", "https://www.facebook.com/revistametode.cat", "https://twitter.com/Revista_Metode", "https://www.instagram.com/revista_metode/", "https://www.youtube.com/user/MetodeTV", "http://telegram.me/metodecat", "https://metode.cat/info-metode/sobre-metode.html", "https://metode.cat/info-metode/envia-el-teu-article.html", "https://metode.cat/info-metode/convocatories-obertes.html", "https://metode.cat/info-metode/normes-dedicio.html", "https://metode.cat/info-metode/sobre-proces-revisio.html", "https://metode.cat/info-metode/indexacio.html", "https://metode.cat/info-metode/comite-cientific.html", "https://metode.cat/info-metode/consell-assessor.html", "https://metode.cat/info-metode/equip-editorial.html", "https://metode.cat/contacte", "https://metode.cat/info-metode/subscripcio.html", "https://metode.cat/info-metode/subscriu-metode-ssj.html", "https://metode.cat/info-metode/subscriu-te-al-nostre-butlleti.html", "tel:+34 96 315 68 28", "tel:+34 96 386 48 47", "/cdn-cgi/l/email-protection#4a23242c250a272f3e252e2f64292b3e", "https://metode.cat/avis-legal", "https://metode.cat/politica-de-privacitat", "https://metode.cat/politica-de-cookies", "/politica-de-cookies", null, null, null, null, null, null, null, null, null, null, null, "https://www.cookieyes.com/", "https://www.facebook.com/sharer/sharer.php?u=https://metode.cat/revistes-metode/monografics/desmuntant-retorica-medicina-alternativa.html", "#", "https://www.linkedin.com/sharing/share-offsite/?url=https://metode.cat/revistes-metode/monografics/desmuntant-retorica-medicina-alternativa.html", "whatsapp://send?text=Desmuntant la ret\u00f2rica de la medicina alternativa%20https://metode.cat/revistes-metode/monografics/desmuntant-retorica-medicina-alternativa.html", "http://www.meneame.net/submit.php?url=https://metode.cat/revistes-metode/monografics/desmuntant-retorica-medicina-alternativa.html", "tg:msg_url?url=https://metode.cat/revistes-metode/monografics/desmuntant-retorica-medicina-alternativa.html&text=Desmuntant la ret\u00f2rica de la medicina alternativa"]}