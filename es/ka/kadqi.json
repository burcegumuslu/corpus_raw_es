{"title": "Protocolo sobre o acoso laboral", "author": "Xunta de Galicia", "url": "https://www.xunta.gal/prevencion-de-riscos-laborais/protocolo-de-acoso-laboral?langId=gl_ES", "hostname": "xunta.gal", "description": "Protocolo sobre o acoso laboral", "sitename": "Xunta de Galicia", "date": "2016-06-01", "id": null, "license": null, "body": null, "comments": "", "commentsbody": null, "raw_text": null, "text": "Protocolo para a prevenci\u00f3n, a detecci\u00f3n, a actuaci\u00f3n e a resoluci\u00f3n de situaci\u00f3ns de acoso laboral e outras discriminaci\u00f3ns no traballo na Administraci\u00f3n da Comunidade Aut\u00f3noma de Galicia.\nA Constituci\u00f3n Espa\u00f1ola reco\u00f1ece como dereitos fundamentais dos cidad\u00e1ns a dignidade da persoa (artigo 10), as\u00ed como a integridade f\u00edsica e moral, sen que poidan ser sometidos a torturas nin a penas ou tratos inhumanos ou degradantes (artigo 15), e o dereito ao honor, \u00e1 intimidade persoal e familiar e \u00e1 propia imaxe (artigo 18). Ademais encomenda aos poderes p\u00fablicos a velar pola seguridade e hixiene no traballo (artigo 40.2).\nEntre a normativa que desenvolve os principios establecidos no par\u00e1grafo anterior, a Lei do Estatuto B\u00e1sico do Empregado P\u00fablico, cuxo texto refundido foi aprobado polo Real Decreto Lexislativo 5/2015, de 30 de outubro, tipifica como falta disciplinaria moi grave, no artigo 95.2, entre outras condutas, o acoso laboral.\nTam\u00e9n, o C\u00f3digo Penal, tras a reforma operada pola Lei Org\u00e1nica 5/2010, de 22 de xu\u00f1o, recolle por primeira vez o acoso laboral no seu artigo 173, establecendo como delito, no \u00e1mbito de calquera relaci\u00f3n laboral ou funcionarial a quen prevalec\u00e9ndose da s\u00faa relaci\u00f3n de superioridade, realice contra outro de forma reiterada actos host\u00eds ou humillantes que, sen chegar a constitu\u00edr tratamento degradante, supo\u00f1an grave acoso contra a v\u00edtima.\nAs acci\u00f3ns de prevenci\u00f3n e sanci\u00f3n do acoso laboral ve\u00f1en conectadas co dereito \u00e1 ocupaci\u00f3n efectiva, a non discriminaci\u00f3n e o respecto \u00e1 intimidade e a consideraci\u00f3n da s\u00faa dignidade aos que te\u00f1en dereito os/as traballadores/as conforme ao Real Decreto Lexislativo 2/2015, de 23 de outubro, polo que se aproba o texto refundido da Lei do Estatuto dos Traballadores. Ademais, as citadas acci\u00f3ns conx\u00faganse coa Lei 31/1995, do 8 de novembro, de Prevenci\u00f3n de Riscos Laborais, que no seu artigo 15 establece os principios xerais, sendo, entre outros, evitar os riscos, avaliar os riscos que non se poidan evitar e planificar a prevenci\u00f3n, buscando un conxunto coherente que integre nela a t\u00e9cnica, a organizaci\u00f3n do traballo, as condici\u00f3ns de traballo, as relaci\u00f3ns sociais e a influencia dos factores ambientais no traballo.\nPola s\u00faa banda, a nivel auton\u00f3mico, o V Convenio Colectivo \u00danico para o persoal laboral da Xunta de Galicia, no seu artigo 47.3, tipifica como falta moi grave, entre outras, toda actuaci\u00f3n que supo\u00f1a discriminaci\u00f3n por raz\u00f3n de sexo, relixi\u00f3n, lingua, opini\u00f3n, lugar de nacemento, veci\u00f1anza ou calquera outra condici\u00f3n ou circunstancia persoal ou social, e os malos tratos de palabra ou obra con traballadores/as de superior ou inferior categor\u00eda, compa\u00f1eiros/as e p\u00fablico.\nFinalmente, no \u00e1mbito comunitario son m\u00faltiples as referencias ao acoso no lugar de traballo, das que destaca a Resoluci\u00f3n do Parlamento Europeo sobre o acoso moral no lugar de traballo (2001/2339) que, entre outras cousas, recomenda aos poderes p\u00fablicos de cada pa\u00eds a necesidade de po\u00f1er en pr\u00e1ctica pol\u00edticas de prevenci\u00f3n eficaces e definir procedementos adecuados para solucionar os problemas que ocasiona.\nCorresponde \u00e1 Secretar\u00eda Xeral T\u00e9cnica da Vicepresidencia e Conseller\u00eda de Presidencia, Administraci\u00f3ns P\u00fablicas e Xustiza, a trav\u00e9s da Subdirecci\u00f3n Xeral de Coordinaci\u00f3n de Servizos Transversais, a avaliaci\u00f3n, implantaci\u00f3n e planificaci\u00f3n en materia de prevenci\u00f3n de riscos laborais, de acordo co disposto no Decreto 72/2013, do 25 de abril, polo que se establece a estrutura org\u00e1nica da Vicepresidencia e conseller\u00eda de Presidencia, Administraci\u00f3ns P\u00fablicas e Xustiza.\nPolo anterior, e no marco da normativa citada, dirixida a garantir o cumprimento dos dereitos dos traballadores, neste caso dos traballadores p\u00fablicos, elab\u00f3rase este protocolo, que recolle as actuaci\u00f3ns para previr, detectar e resolver as situaci\u00f3ns de acoso laboral e outras discriminaci\u00f3ns que se poidan producir na Administraci\u00f3n da Comunidade Aut\u00f3noma de Galicia, e ao mesmo tempo, representa un compromiso institucional para a erradicaci\u00f3n total destas condutas e para garantir a sa\u00fade das persoas que sofren estas situaci\u00f3ns, as\u00ed como a asistencia e protecci\u00f3n das v\u00edtimas\nAs\u00ed mesmo, o protocolo determina as actuaci\u00f3ns e responsabilidades dos \u00f3rganos que deben intervir na resoluci\u00f3n destas situaci\u00f3ns e asegura a pluralidade das intervenci\u00f3ns para garantir un tratamento t\u00e9cnico adecuado na valoraci\u00f3n de cada unha das actuaci\u00f3ns, respectando a metodolox\u00eda m\u00e1is apropiada en cada caso, de acordo cos principios xerais deste protocolo.\n-\n[Acceso ao texto do protocolo](/c/document_library/get_file?folderId=665324&name=DLFE-34611.pdf)Formato PDF. 166 KB [Escoitar](//docreader.readspeaker.com/docreader/?cid=bqhty&lang=gl_es&url=https://www.xunta.gal%2Fc%2Fdocument_library%2Fget_file%3FfolderId%3D665324%26name%3DDLFE-34611.pdf)\n-\n[Solicitude de intervenci\u00f3n ante o Comit\u00e9 de intervenci\u00f3n por acoso laboral e outras discriminaci\u00f3ns no traballo](/c/document_library/get_file?folderId=665324&name=DLFE-28856.odt)Formato ODT. 35 KB [Escoitar](//docreader.readspeaker.com/docreader/?cid=bqhty&lang=gl_es&url=https://www.xunta.gal%2Fc%2Fdocument_library%2Fget_file%3FfolderId%3D665324%26name%3DDLFE-28856.odt)\n-\n[Solicitude de intervenci\u00f3n ante o \u00f3rgano con competencia en materia de persoal por acoso laboral e outras discriminaci\u00f3ns no traballo](/c/document_library/get_file?folderId=665324&name=DLFE-28858.odt)Formato ODT. 35 KB [Escoitar](//docreader.readspeaker.com/docreader/?cid=bqhty&lang=gl_es&url=https://www.xunta.gal%2Fc%2Fdocument_library%2Fget_file%3FfolderId%3D665324%26name%3DDLFE-28858.odt)", "language": null, "image": null, "pagetype": "website", "links": ["https://www.xunta.gal/aviso-legal#cookies", "#", "https://www.xunta.gal/portada", "#", "#", "", "https://www.xunta.gal/prevencion-de-riscos-laborais/protocolo-de-acoso-laboral?langId=es_ES", "javascript:;", "https://www.xunta.gal/prevencion-de-riscos-laborais/protocolo-de-acoso-laboral?langId=es_ES", "/goberno-e-institucions", "/a-presidencia", "/vicepresidencia1-cpxt", "/cmatv", "https://facenda.xunta.gal/portada", "https://infraestruturasemobilidade.xunta.gal/portada", "https://ceei.xunta.gal/", "https://culturaeducacion.xunta.gal", "/politica-social", "https://sanidade.xunta.gal/portada", "https://empregoeigualdade.xunta.gal/portada", "/medio-rural", "/conselleria-do-mar", "/institucions-de-galicia", "/a-bandeira", "/o-escudo", "/o-himno-de-galicia", "/a-lingua-galega", "/medallas-de-galicia", "/consellos-de-goberno", "/plans-e-actuacions-da-xunta", "/convenios", "/goberno-e-institucions", "/temas", "/tema/c/Administracion_publica", "/tema/c/Ciencia_e_tecnoloxia", "/tema/c/Cultura", "/tema/c/Economia", "/tema/c/Ensino_e_formacion", "/tema/c/Medio_ambiente", "/tema/c/Saude_asistencia_sanitaria_e_servizos_sociais", "/tema/c/Territorio_vivenda_e_transporte", "/temas", "/eservizos", "/servizos-no-mapa", "http://www.xunta.gal/diario-oficial-galicia?lang=gl", "/aplicacions-mobiles", "https://sede.xunta.gal/portada", "/eservizos", "https://transparencia.xunta.gal", "/goberno-e-institucions", "/temas", "/eservizos", "https://transparencia.xunta.gal", "/portada", "#", "/goberno-e-institucions", "/actualidade2", "/temas", "/colectivos", "/eservizos", "https://transparencia.xunta.gal", "/sistema-integrado-de-atencion-a-cidadania", "/aviso-legal-do-portal-da-xunta", "#", "/a-presidencia/biografia-do-presidente", "/a-xunta-de-galicia", "/o-parlamento", "/a-bandeira", "/vicepresidencia1-cpxt", "/cmatv", "/as-consellerias", "/identidade-corporativa/introducion", "#", "/prevencion-de-riscos-laborais", "#", "/prevencion-de-riscos-laborais/seccion-organizacion-preventiva-da-xunta", "/prevencion-de-riscos-laborais/avaliacion", "/prevencion-de-riscos-laborais/comites", "/prevencion-de-riscos-laborais/guias", "#", "/prevencion-de-riscos-laborais/guias", "/prevencion-de-riscos-laborais/avisos", "/prevencion-de-riscos-laborais/normativa", "/prevencion-de-riscos-laborais/protocolo-de-acoso-laboral", "/prevencion-de-riscos-laborais/faq/vixilancia-saude", "/prevencion-de-riscos-laborais/formacion", "/prevencion-de-riscos-laborais/formularios", "javascript:history.back(1)", "#", "https://www.xunta.gal/prevencion-de-riscos-laborais/recursos", "/prevencion-de-riscos-laborais/guias", "/prevencion-de-riscos-laborais/avisos", "/prevencion-de-riscos-laborais/normativa", "/prevencion-de-riscos-laborais/protocolo-de-acoso-laboral", "/prevencion-de-riscos-laborais/faq/vixilancia-saude", "/prevencion-de-riscos-laborais/formacion", "/prevencion-de-riscos-laborais/formularios", "http://www.facebook.com/sharer.php?u=https%3A%2F%2Fwww.xunta.gal%2Fprevencion-de-riscos-laborais%2Fprotocolo-de-acoso-laboral%3FlangId%3Dgl_ES&t=Protocolo+sobre+o+acoso+laboral", "http://twitter.com/home?status=Protocolo+sobre+o+acoso+laboral%20-%20https%3A%2F%2Fwww.xunta.gal%2Fprevencion-de-riscos-laborais%2Fprotocolo-de-acoso-laboral%3FlangId%3Dgl_ES", "#", "https://www.xunta.gal:443/prevencion-de-riscos-laborais/protocolo-de-acoso-laboral", "//app-eu.readspeaker.com/cgi-bin/rsent?customerid=5356&lang=gl_es&readid=audioContido&url=https%3A%2F%2Fwww.xunta.gal%2Fprevencion-de-riscos-laborais%2Fprotocolo-de-acoso-laboral%3FlangId%3Dgl_ES", "/c/document_library/get_file?folderId=665324&name=DLFE-34611.pdf", "//docreader.readspeaker.com/docreader/?cid=bqhty&lang=gl_es&url=https://www.xunta.gal%2Fc%2Fdocument_library%2Fget_file%3FfolderId%3D665324%26name%3DDLFE-34611.pdf", "/c/document_library/get_file?folderId=665324&name=DLFE-28856.odt", "//docreader.readspeaker.com/docreader/?cid=bqhty&lang=gl_es&url=https://www.xunta.gal%2Fc%2Fdocument_library%2Fget_file%3FfolderId%3D665324%26name%3DDLFE-28856.odt", "/c/document_library/get_file?folderId=665324&name=DLFE-28858.odt", "//docreader.readspeaker.com/docreader/?cid=bqhty&lang=gl_es&url=https://www.xunta.gal%2Fc%2Fdocument_library%2Fget_file%3FfolderId%3D665324%26name%3DDLFE-28858.odt", "https://www.xunta.gal/prevencion-de-riscos-laborais/seccion-organizacion-preventiva-da-xunta", "https://www.xunta.gal/prevencion-de-riscos-laborais/o-servizo", "https://www.xunta.gal/prevencion-de-riscos-laborais/seguridade-e-saude-laboral", "https://www.xunta.gal/prevencion-de-riscos-laborais/plan-de-prevencion", "https://www.xunta.gal/prevencion-de-riscos-laborais/procedementos", "https://www.xunta.gal/prevencion-de-riscos-laborais/instrucions-operativas", "https://www.xunta.gal/prevencion-de-riscos-laborais/enquisa-a-traballadores/as", "https://www.xunta.gal/prevencion-de-riscos-laborais/avaliacion", "https://www.xunta.gal/prevencion-de-riscos-laborais/identificacion-xeral-de-riscos", "https://www.xunta.gal/prevencion-de-riscos-laborais/avaliacion-xeral-e-especifica-de-riscos", "https://www.xunta.gal/prevencion-de-riscos-laborais/avaliacion-especifica-de-riscos", "https://www.xunta.gal/prevencion-de-riscos-laborais/plan-de-accion", "https://www.xunta.gal/prevencion-de-riscos-laborais/axentes-para-a-prevencion", "https://www.xunta.gal/prevencion-de-riscos-laborais/comites", "https://www.xunta.gal/prevencion-de-riscos-laborais/delegados-as-de-prevencion", "https://www.xunta.gal/prevencion-de-riscos-laborais/comite-intercentros", "https://www.xunta.gal/prevencion-de-riscos-laborais/recursos", "https://www.xunta.gal/prevencion-de-riscos-laborais/guias", "https://www.xunta.gal/prevencion-de-riscos-laborais/avisos", "https://www.xunta.gal/prevencion-de-riscos-laborais/normativa", "https://www.xunta.gal/prevencion-de-riscos-laborais/protocolo-de-acoso-laboral", "https://www.xunta.gal/prevencion-de-riscos-laborais/faq", "https://www.xunta.gal/prevencion-de-riscos-laborais/formacion", "https://www.xunta.gal/prevencion-de-riscos-laborais/formularios", "/footer/presentacion-do-servizo", "/footer/servizo-do-012", "/footer/suxestions-e-queixas", "/footer/oficina-de-rexistro-e-informacion", "/footer/cita-previa", "/footer/servizo-de-videointerpretacion-para-persoas-xordas", "https://sede.xunta.gal", "http://www.contratosdegalicia.gal", "http://www.conselleriadefacenda.es/sicon/", "http://emprego.xunta.gal", "https://www.eidolocal.gal", "http://tradutorgaio.xunta.gal/TradutorPublico/traducir/index", "http://www.xunta.gal/diario-oficial-galicia", "/footer/funcion-publica", "http://www.cultura.gal/gl/axenda", "http://www.meteogalicia.gal", "/recomendacions-teletraballo", "https://www.xunta.gal/servizos-no-mapa", "/footer/aplicacions-mobiles", "/footer/portais-a-z", "http://www.xunta.gal/novas_rss.htm", "http://www.facebook.com/xuntadegalicia", "http://twitter.com/xunta", "https://www.tiktok.com/@xuntadegalicia", "http://www.youtube.com/xuntadegalicia", "https://www.xunta.gal/portada", "/atencion-a-cidadania", "/accesibilidade", "/aviso-legal-do-portal-da-xunta", "/mapa-do-portal", "https://www--xunta--gal.insuit.net/"]}