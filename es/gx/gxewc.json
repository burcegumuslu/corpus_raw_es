{"title": "Tipus de vacunes", "author": null, "url": "http://canalsalut.gencat.cat/ca/salut-a-z/v/vacunacions/tipus-de-vacunes/", "hostname": "gencat.cat", "description": null, "sitename": "Canal Salut", "date": "2023-01-30", "id": null, "license": null, "body": null, "comments": "", "commentsbody": null, "raw_text": null, "text": "Hi ha diversos criteris de classificaci\u00f3 de les vacunes:\nClassificaci\u00f3 de vacunes segons la composici\u00f3\nLes vacunes poden ser de tres tipus:\n- Nom\u00e9s tenen un antigen, com la del xarampi\u00f3.\n- Tenen m\u00e9s d'un antigen. Una vacuna d'aquest tipus \u00e9s la de la poliomielitis trivalent, que produeix immunitat davant dels tres virus de la poliomielitis (l'I, el II i el III).\n- Tamb\u00e9 tenen m\u00e9s d'un antigen, per\u00f2 de diferents microorganismes. D'aquesta manera, en una sola punxada es pot vacunar la persona contra diferents malalties. Un exemple \u00e9s la vacuna DTP, que immunitza contra la\n[dift\u00e8ria](/ca/salut-a-z/d/difteria/), el [t\u00e8tanus](/ca/salut-a-z/t/tetanus/)i la [tos ferina](/ca/salut-a-z/t/tos-ferina/).\nClassificaci\u00f3 sanit\u00e0ria de les vacunes\nHi ha dos grans grups de vacunes:\n- Sistem\u00e0tiques. S\u00f3n aquelles que estan indicades per a tota la poblaci\u00f3, a partir de l'edat infantil, i s'apliquen d'acord amb el calendari de vacunaci\u00f3 per prevenir la infecci\u00f3.\nTamb\u00e9 s'apliquen a l'edat adulta com a dosis de record. Actualment, a Catalunya, aquestes vacunes s\u00f3n l'antitet\u00e0nica i l'antidift\u00e8rica.\n- No sistem\u00e0tiques. No s'inclouen en el calendari de vacunacions perqu\u00e8 nom\u00e9s estan indicades per a determinades persones o sectors de poblaci\u00f3 i en determinades situacions especials:\n- La professi\u00f3 o ocupaci\u00f3 pot representar una indicaci\u00f3 per a algunes vacunes. Per exemple, la vacuna antihepat\u00edtica A en treballadors de laboratori.\n- Algunes situacions cl\u00edniques comporten que s'apliquin vacunes. Per exemple, la vacuna antivaricel\u00b7losa en alguns casos d'immunosupressi\u00f3.\n- Els viatgers a determinades zones poden estar exposats a malalties inexistents o de baixa incid\u00e8ncia en el seu pa\u00eds. Les vacunes que cal recomanar depenen en cada cas de la zona i el tipus de viatge, i tamb\u00e9 de les caracter\u00edstiques del viatger.\n- Des de desembre de 2020 s'administra la\n[vacuna contra la COVID-19](/ca/salut-a-z/v/vacuna-covid-19/).\nClassificaci\u00f3 de vacunes segons el tipus d'antigen\n- Vacunes de microorganismes vius: aquestes vacunes estan formades per mutants benignes del microorganisme que causa la malaltia. La vacuna intenta reproduir la infecci\u00f3 d'una manera controlada i obtenir una immunitat semblant a la produ\u00efda per la malaltia o la infecci\u00f3 natural.\n- Vacunes de microorganismes morts:\n- Vacunes de microorganismes totals: s'administra un preparat o vacuna que cont\u00e9 el germen mort, per\u00f2 sencer. Sovint s'utilitza quan no se sap quin \u00e9s l'antigen que dona la resposta protectora o tamb\u00e9 quan la seva purificaci\u00f3 no \u00e9s l'adequada.\n- Vacunes d'antigen purificat: nom\u00e9s s'utilitzen aquells ant\u00edgens que intervenen en la resposta del sistema immunitari.\n- Vacunes d'anatoxines o prote\u00efnes: alguns bacteris produeixen prote\u00efnes t\u00f2xiques que si es tracten adequadament poden perdre el t\u00f2xic. Tot i aix\u00ed, continuen tenint capacitat de provocar una resposta immune. Amb elles poden produir-se vacunes de gran efic\u00e0cia.\nData d'actualitzaci\u00f3: 30.01.2023", "language": null, "image": "https://canalsalut.gencat.cat/web/resources/fwk/comuns/img/avatar.jpg", "pagetype": null, "links": ["#main", "https://web.gencat.cat/", null, "/ca/contacte/", null, "https://canalsalut.gencat.cat/ca/salut-a-z/v/vacunacions/tipus-de-vacunes/index.html#googtrans(ca|es)", "https://canalsalut.gencat.cat/ca/salut-a-z/v/vacunacions/tipus-de-vacunes/index.html#googtrans(ca|en)", "https://canalsalut.gencat.cat/ca/salut-a-z/v/vacunacions/tipus-de-vacunes/index.html#googtrans(ca|fr)", "https://canalsalut.gencat.cat/ca/ajuda/traduccio", null, "https://catsalut.gencat.cat/ca/serveis-sanitaris/la-meva-salut/#cercador", "https://citasalut.gencat.cat/", "/ca/vida-saludable/lleure-seguretat/viatges/#cercador", "/ca/vida-saludable/alimentacio/saludable/#cercador", "/ca/salut-a-z/a/avaluacions-mediques/baixa-medica/#cercador", "/ca/", "/ca/inici/", "/ca/salut-a-z/", "/ca/salut-a-z/a/", "/ca/salut-a-z/b/", "/ca/salut-a-z/c/", "/ca/salut-a-z/d/", "/ca/salut-a-z/e/", "/ca/salut-a-z/f/", "/ca/salut-a-z/g/", "/ca/salut-a-z/h/", "/ca/salut-a-z/i/", "/ca/salut-a-z/j/", "/ca/salut-a-z/l/", "/ca/salut-a-z/m/", "/ca/salut-a-z/n/", "/ca/salut-a-z/o/", "/ca/salut-a-z/p/", "/ca/salut-a-z/r/", "/ca/salut-a-z/s/", "/ca/salut-a-z/t/", "/ca/salut-a-z/u/", "/ca/salut-a-z/v/", "/ca/salut-a-z/x/", "/ca/salut-a-z/y/", "/ca/salut-a-z/z/", "/ca/salut-a-z/", "/ca/salut-a-z/", "/ca/vida-saludable/", "/ca/vida-saludable/salut-mental/", "/ca/vida-saludable/salut-mental/factors-determinants/", "/ca/vida-saludable/salut-mental/impacte/", "/ca/vida-saludable/salut-mental/consells-tenir-cura/", "/ca/vida-saludable/salut-mental/trastorns-mentals/", "/ca/vida-saludable/salut-mental/quan-com-demanar-ajuda/", "/ca/vida-saludable/salut-mental/061-veu-contra-suicidi/", "/ca/vida-saludable/salut-mental/atencio-multidisciplinaria-problemes-complexos/", "/ca/vida-saludable/salut-mental/mites-falses-creences/", "/ca/vida-saludable/salut-mental/enllacos-interes/", "/ca/vida-saludable/salut-mental/", "/ca/vida-saludable/alimentacio/", "/ca/vida-saludable/alimentacio/saludable/", "/ca/vida-saludable/alimentacio/sostenible/", "/ca/vida-saludable/alimentacio/petits-canvis-menjar-millor/", "/ca/vida-saludable/alimentacio/fruites-hortalisses/", "/ca/vida-saludable/alimentacio/receptes-saludables/", "/ca/vida-saludable/alimentacio/piramide-alimentacio-saludable/", "/ca/vida-saludable/alimentacio/aliments/", "/ca/vida-saludable/alimentacio/dieta-mediterrania/", "/ca/vida-saludable/alimentacio/vegetariana/", "/ca/vida-saludable/alimentacio/higiene-conservacio-preparacio-aliments/", "/ca/vida-saludable/alimentacio/malalties/", "/ca/vida-saludable/alimentacio/", "/ca/vida-saludable/activitat-fisica/", "/ca/vida-saludable/activitat-fisica/que-entenem/", "/ca/vida-saludable/activitat-fisica/trenqueu-sedentarisme/", "/ca/vida-saludable/activitat-fisica/beneficis/", "/ca/vida-saludable/activitat-fisica/quanta-per-gaudir/", "/ca/vida-saludable/activitat-fisica/com-ser-actiu/", "/ca/vida-saludable/activitat-fisica/persona-activa/", "/ca/vida-saludable/activitat-fisica/rutes-saludables/", "https://salutpublica.gencat.cat/ca/ambits/promocio_salut/activitat_fisica/Materials-divulgatius/", "/ca/vida-saludable/activitat-fisica/", "/ca/vida-saludable/son/", "/ca/vida-saludable/etapes-de-la-vida/", "/ca/vida-saludable/etapes-de-la-vida/embaras/", "/ca/vida-saludable/etapes-de-la-vida/nadons/", "/ca/vida-saludable/etapes-de-la-vida/infants-adolescencia/", "/ca/vida-saludable/etapes-de-la-vida/gent-gran/", "/ca/vida-saludable/etapes-de-la-vida/final-vida/", "/ca/vida-saludable/etapes-de-la-vida/", "/ca/vida-saludable/habits-higiene/", "/ca/vida-saludable/habits-higiene/rentarse-mans/", "/ca/vida-saludable/habits-higiene/salut-bucodental/", "/ca/vida-saludable/habits-higiene/animals-domestics/", "/ca/vida-saludable/habits-higiene/prevencio-malalties-transmissio-alimentaria-escoles/", "/ca/vida-saludable/habits-higiene/", "/ca/vida-saludable/deixar-de-fumar/", "/ca/vida-saludable/empresa-promotora-salut/", "/ca/vida-saludable/empresa-promotora-salut/empresa-saludable/", "/ca/vida-saludable/empresa-promotora-salut/participacio-treballadors/", "/ca/vida-saludable/empresa-promotora-salut/questionaris-tematics/", "/ca/vida-saludable/empresa-promotora-salut/programes/", "/ca/vida-saludable/empresa-promotora-salut/", "/ca/vida-saludable/sexualitat/", "/ca/vida-saludable/salut-auditiva/", "/ca/vida-saludable/salut-bucodental/", "/ca/vida-saludable/salut-bucodental/boca-dents/", "/ca/vida-saludable/salut-bucodental/higiene-cura-dents/", "https://catsalut.gencat.cat/ca/serveis-sanitaris/atencio-primaria-comunitaria/", "/ca/vida-saludable/salut-bucodental/problemes-malalties/", "/ca/vida-saludable/salut-bucodental/tractaments/", "/ca/vida-saludable/salut-bucodental/", "/ca/vida-saludable/salut-visual/", "/ca/vida-saludable/prevenir-accidents-lesions/", "/ca/vida-saludable/prevenir-accidents-lesions/collisions-transit/", "/ca/vida-saludable/prevenir-accidents-lesions/seguretat-infantil/", "/ca/vida-saludable/prevenir-accidents-lesions/persones-grans/", "/ca/vida-saludable/prevenir-accidents-lesions/primers-auxilis/", "/ca/vida-saludable/prevenir-accidents-lesions/", "/ca/vida-saludable/lleure-seguretat/", "/ca/vida-saludable/lleure-seguretat/viatges/", "/ca/vida-saludable/lleure-seguretat/revetlles/", "/ca/vida-saludable/lleure-seguretat/platja-piscina/", "/ca/vida-saludable/lleure-seguretat/bancs-solars/", "/ca/vida-saludable/lleure-seguretat/recollecio-consum-bolets/", "/ca/vida-saludable/lleure-seguretat/us-bicicleta/", "/ca/vida-saludable/lleure-seguretat/joguines/", "/ca/vida-saludable/lleure-seguretat/practica-esqui-surf-neu/", "/ca/vida-saludable/lleure-seguretat/cultura/", "/ca/vida-saludable/lleure-seguretat/lectura/", "/ca/vida-saludable/lleure-seguretat/sense-drogues-addicions/", "/ca/vida-saludable/lleure-seguretat/", "/ca/vida-saludable/vacunacio/", "/ca/vida-saludable/us-responsable-noves-tecnologies/", "/ca/vida-saludable/us-responsable-noves-tecnologies/infancia-adolescencia/", "/ca/vida-saludable/us-responsable-noves-tecnologies/", "/ca/vida-saludable/entorn-saludable/", "/ca/vida-saludable/entorn-saludable/com-influeix/", "/ca/vida-saludable/entorn-saludable/que-puc-fer/", "/ca/vida-saludable/entorn-saludable/medi/", "/ca/vida-saludable/entorn-saludable/empresa-promotora-salut/", "/ca/vida-saludable/entorn-saludable/lloc-treball/", "/ca/vida-saludable/entorn-saludable/natura/", "/ca/vida-saludable/entorn-saludable/", "/ca/vida-saludable/consells-estacionals/", "/ca/vida-saludable/consells-estacionals/estiu/", "/ca/vida-saludable/consells-estacionals/tardor/", "/ca/vida-saludable/consells-estacionals/hivern/", "/ca/vida-saludable/consells-estacionals/primavera/", "/ca/vida-saludable/consells-estacionals/", "/ca/vida-saludable/", "/ca/vida-saludable/", "/ca/sistema-de-salut/", "/ca/sistema-de-salut/el-sistema-de-salut-de-catalunya/", "/ca/sistema-de-salut/el-sistema-de-salut-de-catalunya/qui-es-qui/", "/ca/sistema-de-salut/el-sistema-de-salut-de-catalunya/ambits-dactuacio/", "/ca/sistema-de-salut/el-sistema-de-salut-de-catalunya/plans-i-estrategies/", "/ca/sistema-de-salut/el-sistema-de-salut-de-catalunya/", "https://catsalut.gencat.cat/ca/serveis-sanitaris/", "https://catsalut.gencat.cat/ca/centres-sanitaris/", "/ca/sistema-de-salut/prevencio-deteccio-malalties/", "/ca/sistema-de-salut/relacio-rol-ciutadania/", "https://catsalut.gencat.cat/ca/coneix-catsalut/acces-sistema-salut/qui-te-acces-al-sistema-sanitari-public/", "https://catsalut.gencat.cat/ca/coneix-catsalut/acces-sistema-salut/com-accedeix/", "https://catsalut.gencat.cat/ca/coneix-catsalut/presentacio/drets-i-deures-de-la-ciutadania/", "https://catsalut.gencat.cat/ca/coneix-catsalut/acces-sistema-salut/guiadus/", "/ca/sistema-de-salut/relacio-rol-ciutadania/que-cal-fer-si/", "/ca/sistema-de-salut/relacio-rol-ciutadania/participacio/", "https://catsalut.gencat.cat/ca/coneix-catsalut/acces-sistema-salut/reclamacions-i-suggeriments/", "/ca/sistema-de-salut/relacio-rol-ciutadania/", "/ca/sistema-de-salut/dades-de-salut/", "/ca/sistema-de-salut/dades-de-salut/dades-sistema-catalunya/", "/ca/sistema-de-salut/dades-de-salut/cataleg-dades-obertes/", "/ca/sistema-de-salut/dades-de-salut/", "/ca/sistema-de-salut/", "/ca/sistema-de-salut/", "/ca/professionals/", "/ca/professionals/professions-sanitaries/", "/ca/professionals/professions-sanitaries/infermeria/", "/ca/professionals/professions-sanitaries/psicologia-clinica/", "/ca/professionals/professions-sanitaries/practica-professional/", "/ca/professionals/professions-sanitaries/consells-professions-sanitaries/", "/ca/professionals/professions-sanitaries/treballeu-sistema-salut/", "/ca/professionals/professions-sanitaries/compatibilitats-professionals-sistema-public-salut/", "/ca/professionals/professions-sanitaries/compatibilitats-personal-sanitari-pandemia-sars-cov-2/", "/ca/professionals/professions-sanitaries/programa-atencio-integral-metge-malalt-paimm/", "/ca/professionals/professions-sanitaries/llibre-blanc/", "/ca/professionals/professions-sanitaries/", "/ca/professionals/formacio/", "/ca/professionals/formacio/especialitzada/", "/ca/professionals/formacio/continuada/", "/ca/professionals/formacio/", "/ca/professionals/vigilancia-epidemiologica/", "https://salutpublica.gencat.cat/ca/ambits/vigilancia_salut_publica/sistemes-de-declaracio-epidemiologica/malalties-de-declaracio-obligatoria-mdo/", "https://salutpublica.gencat.cat/ca/ambits/vigilancia_salut_publica/alertes-i-amenaces/", "https://salutpublica.gencat.cat/ca/ambits/vigilancia_salut_publica/sistemes-de-declaracio-epidemiologica/snmc/", "https://salutpublica.gencat.cat/ca/ambits/vigilancia_salut_publica/SIVIC/", "https://salutpublica.gencat.cat/ca/ambits/vigilancia_salut_publica/pocs/", "https://salutpublica.gencat.cat/ca/ambits/vigilancia_salut_publica/monitoratge_perinatal/", "/ca/professionals/vigilancia-epidemiologica/", "/ca/professionals/consells-comissions/", "/ca/professionals/consells-comissions/comissions-cliniques-salut-genere/", "/ca/professionals/consells-comissions/comissio-assessora-oficina-salut-bucodental/", "/ca/professionals/consells-comissions/camm/", "/ca/professionals/consells-comissions/comissio-departamental-dinnovacio-i-transformacio-del-sistema-de-salut/", "/ca/professionals/consells-comissions/comissio-garantia-avaluacio-catalunya/", "/ca/professionals/consells-comissions/comissio-mixta-departament-collegi-logopedes/", "/ca/professionals/consells-comissions/comissio-tecnica-materia-documentacio-clinica/", "/ca/professionals/consells-comissions/comite-bioetica-catalunya-cbc/", "http://medicaments.gencat.cat/ca/professionals/recerca/CEIm-i-CEIC-CEI/", "/ca/professionals/consells-comissions/consell-assessor-atencio-primaria-comunitaria/", "/ca/professionals/consells-comissions/consell-assessor-atencio-sociosanitaria/", "https://salutweb.gencat.cat/ca/el_departament/ambits-estrategics/atencio-salut-mental-addiccions/organs-grups-suport/ ", "/ca/professionals/consells-comissions/consell-assessor-sobre-diabetis/", "/ca/professionals/consells-comissions/", "/ca/professionals/recursos/", "https://essencialsalut.gencat.cat", "/ca/professionals/recursos/bases-dades-metacercadors/", "https://aquas.gencat.cat/ca/publicacions/publicacions_per_tipus/guies_practica_clinica/", "/ca/professionals/recursos/protocols-recomanacions/", "/ca/professionals/recursos/serveis-linguistics/", "/ca/professionals/recursos/video-salut/", "/ca/professionals/recursos/sistemes-informacio-sanitaria-catalegs-classificacions/", "https://scientiasalut.gencat.cat/", "/ca/professionals/recursos/", "/ca/professionals/salut_a_z/", "/ca/professionals/histories-de-salut/", "/ca/professionals/acoe/", "/ca/professionals/coronavirus/", "/ca/professionals/", "/ca/professionals/", "/ca/actualitat/", "/ca/actualitat/novetats/", "https://govern.cat/salapremsa/cercador?contentType=1&department=9&canal=10", "/ca/actualitat/campanyes/", "/ca/actualitat/dies-mundials/", "/ca/actualitat/webs-salut/", "/ca/actualitat/xarxes-socials/", "/ca/actualitat/recursos-multimedia/", "/ca/actualitat/butlletins/", "/ca/actualitat/", "/ca/actualitat/", "https://web.gencat.cat/", "/ca/", "/ca/", "/ca/salut-a-z/", "/ca/salut-a-z/v/", "/ca/salut-a-z/v/vacunacions/", "#classificacio-de-vacunes-segons-la-composicio", "#classificacio-sanitaria-de-les-vacunes", "#classificacio-de-vacunes-segons-el-tipus-d-antigen", "/ca/salut-a-z/d/difteria/", "/ca/salut-a-z/t/tetanus/", "/ca/salut-a-z/t/tos-ferina/", "javascript:tornarAmunt();", "/ca/salut-a-z/d/difteria/", "/ca/salut-a-z/t/tetanus/", "/ca/salut-a-z/t/tos-ferina/", "/ca/salut-a-z/p/poliomielitis/", "/ca/salut-a-z/h/haemophilus-influenzae/", "/ca/salut-a-z/h/hepatitis/hepatitis-b/", "/ca/salut-a-z/h/hepatitis/hepatitis-a/", "/ca/salut-a-z/m/malaltia-meningococcica/", "/ca/salut-a-z/m/malaltia-meningococcica/", "/ca/salut-a-z/x/xarampio/", "/ca/salut-a-z/r/rubeola/", "/ca/salut-a-z/p/parotiditis/", "/ca/salut-a-z/p/pneumonia/", "/ca/salut-a-z/v/varicella/", "/ca/salut-a-z/p/papilloma-huma/", "/ca/salut-a-z/v/vacuna-covid-19/", "javascript:tornarAmunt();", "javascript:tornarAmunt();", "/ca/vida-saludable/", "https://twitter.com/salutcat", "https://www.facebook.com/salutcat", "https://www.instagram.com/salut_cat/", "https://t.me/salutcat", "https://www.linkedin.com/company/salutcat", "https://youtube.com/salutgeneralitat", "https://canalsalut.gencat.cat/ca/actualitat/butlletins/", "https://canalsalut.gencat.cat/ca/actualitat/xarxes-socials/", "https://twitter.com/salutcat/", "https://www.instagram.com/salut_cat/", "https://www.facebook.com/salutcat/", "https://sem.gencat.cat/ca/061-salut-respon/", "https://web.gencat.cat/ca/contacte/oficines/", "https://web.gencat.cat/ca/adreces-i-telefons/detall/index.html?Query=&MotComarca=&MotPoblacio=&MotCp=&NomesCitaPrev=&NomesReg=-1&Departaments=&Nom=-1&Responsable=-1&Poblacio=-1&Cp=-1&Comarca=-1", "https://web.gencat.cat/ca/contacte/altres-telefons-especialitzats/", "https://ovt.gencat.cat/gsitfc/AppJava/generic/conqxsGeneric.do?webFormId=391&topicLevel1.id=1523&set-locale=ca_ES", "https://web.gencat.cat/", "/ca/ajuda/sobre-web/", "https://web.gencat.cat/ca/ajuda/sobre_gencat/", "https://web.gencat.cat/ca/ajuda/avis_legal/", "/ca/ajuda/accessibilitat/", "/ca/ajuda/mapa-web/"]}